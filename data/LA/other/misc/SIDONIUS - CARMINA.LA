# Sidonius: Carmina

GAI SOLLII APOLLINARIS SIDONII CARMINA


Recensuit et emendavit Christianus Luetjohann

Berolini MDCCCLXXXVII


I  II  III  IV  V  VI  VII  VIII  IX  X  XI  XII  XIII  XIV  XV  XVI  XVII  XVIII  XIX  XX  XXI  XXII  XXIII  XXIV


CARMEN I


PRAEFATIO IN PANEGYRICUM DICTUM ANTHEMIO AUGUSTO BIS CONSULI.


Cum iuvenem super astra Iovem natura locaret

susciperetque novus regna vetusta deus,

certavere suum venerari numina numen

disparibusque modis par cecinere sophos.

Mars clangente tuba patris praeconia dixit               5

laudavitque sono fulmina fulmineo;

Arcas et Arcitenens fidibus strepuere sonoris,

doctior hic citharae pulsibus, ille lyrae;

Castalidumque chorus vario modulamine plausit,

carminibus, cannis, pollice, voce, pede.               10

sed post caelicolas etiam mediocria fertur

cantica semideum sustinuisse deus.

tunc Faunis Dryades Satyrisque Mimallones aptae

fuderunt lepidum, rustica turba, melos.

alta cicuticines liquerunt Maenala Panes               15

postque chelyn placuit fistula rauca Iovi.

hos inter Chiron, ad plectra sonantia saltans,

flexit inepta sui membra facetus equi;

semivir audiri meruit meruitque placere,

quamvis hinnitum, dum canit, ille daret.               20

ergo sacrum dives et pauper lingua litabat

summaque tunc voti victima cantus erat.

sic nos, o Caesar, nostri spes maxima saecli,

post magnos proceres parvula tura damus,

audacter docto coram Victore canentes,               25

aut Phoebi aut vestro qui solet ore loqui;

qui licet aeterna sit vobis quaestor in aula,

aeternum nobis ille magister erit.

ergo colat variae te, princeps, hostia linguae;

nam nova templa tibi pectora nostra facis.               30


CARMEN II

PANEGYRICUS.


Auspicio et numero fasces, Auguste, secundos

erige et effulgens trabealis mole metalli

annum pande novum consul vetus, ac sine fastu

scribere bis fastis; quamquam diademate erinem

fastigatus eas umerosque ex more priorum               5

includat Sarrana chlamys, te picta togarum

purpura plus capiat, quia res est semper ab aevo

rara frequens consul. tuque o cui laurea, Iane,

annua debetur, religa torpore soluto

quavis fronde comas, subita nec luce pavescạs               10


principis aut rerum credas elementa moveri.

nil natura novat: sol hic quoque venit ab ortu.

hic est, o proceres, petiit quem Romula virtus

et quem vester amor; cui se ceu victa procellis

atque carens rectore ratis res publica fractam               15

intulit, ut digno melius flectenda magistro,

ne tempestates, ne te, pirata, timeret.

te prece ruricola expetiit, te foedere iunctus

adsensu, te castra tubis, te curia plausu,

te punctis scripsere tribus collegaque misit               20


te nobis regnumque tibi; suffragia tot sunt

quanta legit mundus. fateor, trepidavimus omnes,

ne vellet collega pius permittere voto

publica vota tuo. credet Ventura propago:

in nos ut possint, princeps, sic cuncta licere,               25

de te non totum licuit tibi. facta priorum

exsuperas, Auguste Leo; nam regna super stat

qui regnare iubet: melius res publica vestra

nunc erit una magis, quae sic est facta duorum.

salve, sceptrorum columen, regina Orientis,               30


orbis Roma tui, rerum mihi principe misso

iam non Eoo solum veneranda Quiriti,

imperii sedes, sed plus pretiosa, quod extas

imperii genetrix. Rhodopen quae portat et Haemum,

Thracum terra tua est, heroum fertilis ora.               35

excipit hic natos glacies et matris ab alvo

artus infantum molles nix civica durat.

pectore vix alitur quisquam, sed ab ubere tractus

plus potat per vulnus equum; sic lacte relicto

virtutem gens tota bibit. crevere parumper:               40


mox pugnam ludunt iaculis; hos suggerit illis

nutrix plaga iocos; pueri venatibus apti

lustra feris vacuant, rapto ditata iuventus

iura colit gladii, consummatamque senectam

non ferro finire pudet: tali ordine vitae               45

cives Martis agunt. at tu circumflua ponto

Europae atque Asiae commissam carpis utrimquc

temperiem; nam Bistonios Aquilonis hiatus

proxima Calchidici sensim tuba temperat Euri.

interea te Susa tremunt ac supplice cultu               50


flectit Achaemenius lunatum Persa tiaram.

Indus odorifero crinem madefactus amomo

in tua lucra feris exarmat guttur alumnis,

ut pandum dependat ebur; sic trunca reportat

Bosphoreis elefas inglorius ora tributis.               55

porrigis ingentem spatiosis moenibus urbem,

quam tamen angustam populus facit; itur in aequor

molibus et veteres tellus nova contrahit undas,

namque Dicarchaeae translatus pulvis harenae

intratis solidatur aquis durataque massa               60


sustinet advectos peregrino in gurgite campos.

sic te dispositam spectantemque undique portus,

vallatam pelago terrarum commoda cingunt.

Fortunata satis, Romae partita triumphos,

et iam non querimur: valeat divisio regni.               65

concordant lancis partes; dum pondera nostra

suscipis, aequasti. tali tu civis ab urbe

Procopio genitore micas; cui prisca propago

Augustis venit a proavis, quem dicere digno

non datur eloquio, nec si modo surgat Averno               70


qui cantu flexit scopulos digitisque canoris

compulit auritas ad plectrum currere silvas,

cum starent Hebri latices cursuque ligato

Huic quondam iuveni reparatio credita pacis               75

Assyriae; stupuit primis se Parthus in annis

consilium non ferre senis; conterritus haesit

quisque sedet sub rege satraps: ita vinxerat omnes

legati genius. tremuerunt Medica rura,

quaeque draconigenae portas non clauserat hosti,               80


tum demum Babylon nimis est sibi visa patere.

partibus at postquam statuit nova formula foedus

Procopio dictante magis, iuratur ab illis

ignis et unda deus nec non rata pacta futura

hic divos testatur avos. Chaldaeus in extis               85

pontificum de more senex arcana peregit

murmura; gemmantem pateram rex ipse retentans

fudit turicremis carchesia cernuus aris.

suscipit hinc reducem duplicati culmen honoris:

patricius necnon peditumque equitumque magister               90


praeficitur castris, ubi Tauri claustra cohercens

Aethiopasque vagos belli terrore relegans

gurgite pacato famulum spectaret Orontem.

Huic socer Anthemius, praefectus, consul et idem,

iudiciis populos atque annum nomine rexit.               95

purpureos Fortuna viros cum murice semper

prosequitur, solum hoc tantum mutatur in illis,

ut regnet qui consul erat. sed omittimus omnes.

iam tu ad plectra veni, tritus cui casside crinis

ad diadema venit, rutilum cui Caesaris ostrum               100


deposito thorace datur sceptroque replenda

mucrone est vacuata manus. cunabula vestra

imperii fulsere notis et praescia tellus

aurea converso promisit saecula fetu.

te nascente ferunt exorto flumina melle               105

dulcatis cunctata vadis oleique liquores

isse per attonitas bacca pendente trapetas.

protulit undantem segetem sine semine campus

et sine se natis invidit pampinus uvis.

hibernae rubuere rosae spretoque rigore               110


lilia permixtis insultavere pruinis.

tale puerperium quotiens Lucina resolvit,

mos elementorum cedit regnique futuri

fit rerum novitate fides. venisse beatos

sic loquitur natura deos: constantis Iuli 	115

lambebant teneros incendia blanda capillos;

Astyages Cyro pellendus forte nepoti

inguinis expavit diffusum vite racemum;

praebuit intrepido mammas lupa feta Quirino;

Iulius in lucem venit, dum laurea flagrat;               120


magnus Alexander nec non Augustus habentur

concepti serpente deo Phoebumque Iovemque

divisere sibi: namque horum quaesiit unus

Cinyfia sub Syrte patrem; maculis genetricis

alter Phoebigenam sese gaudebat haberi, 	125

Paeonii iactans Epidauria signa draconis.

multos cinxerunt aquilae subitumque per orbem

lusit venturas famulatrix penna coronas.

ast hunc, egregii proceres, ad sceptra vocari

iam tum nosse datum est, laribus cum forte paternis               130


protulit excisus iam non sua germina palmes.

imperii ver illud erat; sub imagine frondis

dextra per arentem florebant omina virgam.

at postquam primos infans exegerat annos,

reptabat super arma patris, quamque arta terebat               135

lammina cervicem gemina complexus ab ulna

livida laxatis intrabat ad oscula cristis.

ludus erat puero raptas ex hoste sagittas

festina tractare manu captosque per arcus

flexa reluctantes in cornua trudere nervos,               140


nunc tremulum tenero iaculum torquere lacerto

inque frementis equi dorsum cum pondere conti

indutas Chalybum saltu transferre catenas,

inventas agitare feras et fronde latentes

quaerere, deprensas modo claudere cassibus artis,               145

nunc torto penetrare veru: tum saepe fragore

laudari comitum, frendens cum belua ferrum

ferret et intratos exirent arma per armos.

conde Pelethronios, alacer puer et venator,

Aeacida, titulos, quamquam subiecta magistri               150


terga premens et ob hoc securus lustra pererrans

tu potius regereris equo. non principe nostro

spicula direxit melius Pythona superstans

Paean, cum vacua turbatus paene pharetra

figeret innumeris numerosa volumina telis.               155

Nec minus haec inter veteres audire sophistas:

Mileto quod crete Thales vadimonia culpas,

Lindie quod Cleobule canis 'modus optimus esto',

ex Efyra totum meditaris quod Periander,

Attice quodve Solon finem bene respicis aevi,               160


Prienaee Bia, quod plus tibi turba malorum est,

noscere quod tempus, Lesbo sate Pittace, suades,

quod se nosse omnes vis, ex Lacedaemone Chilon.

praeterea didicit varias, nova dogmata, sectas:

quicquid laudatum est Scythicis Anacharsis in arvis.               165

quicquid legifero profecit Sparta Lycurgo,

quicquid Erechtheis Cynicorum turba volutat

gymnasiis, imitata tuos, Epicure, sodales;

quicquid nil verum statuens Academia duplex

personat, arroso quicquid sapit ungue Cleanthes,               170


quicquid Pythagoras, Democritus, Heraclitus

deflevit, risit, tacuit; quodcumque Platonis

ingenium, quod in arce fuit, docet ordine terno,

quae vel Aristoteles, partitus membra loquendi,

argumentosis dat retia syllogismis;               175

quicquid Anaximenes, Euclides, Archyta, Zenon,

Arcesilas, Chrysippus Anaxagorasque dederunt,

Socraticusque animus post fatum in Faedone vivus,

despiciens vastas tenuato in crure catenas,

cum tremeret mors ipsa reum ferretque venenum               180


pallida securo lictoris dextra magistro.

praeterea quicquid Latialibus indere libris

prisca aetas studuit, totum percurrere suetus;

Mantua quas acies pelagique pericula lusit

Zmyrnaeas imitata tubas, quamcumque loquendi               185

Arpinas dat consul opem, sine fine secutus

fabro progenitum, spreto cui patre polita

eloquiis plus lingua fuit, vel quicquid in aevum

mittunt Euganeis Patavina volumina chartis;

qua Crispus brevitate placet, quo pondere Varro,               190


quo genio Plautus, quo fulmine Quintilianus,

qua pompa Tacitus numquam sine laude loquendus.

His hunc formatum studiis, natalibus ortum,

moribus imbutum, princeps cui mundus ab Euro

ad Zephyrum tunc sceptra dabat, cui nubilis atque               195

unica purpureos debebat nata nepotes,

elegit generum: sed non ut deside luxu

fortuna soceri contentus et otia captans

nil sibi deberet; comitis sed iure recepto

Danuvii ripas et tractum limitis ampli               200


circuit, hortatur, disponit, discutit, armat.

sic sub patre Pius moderatus castra parentis,

sic Marcus vivente Pio, post iura daturi,

innumerabilibus legionibus imperitabant.

hinc reduci datur omnis honos, et utrique magister               205

militiae consulque micat, coniuncta potestas

patricii, celerique gradu privata cucurrit

culmina conscenditque senum puer ipse curulem,

sedit et emerito iuvenis veteranus in auro.

Iamque parens divos: sed vobis nulla cupido               210


imperii; longam diademata passa repulsam

insignem legere virum, quem deinde legentem

spernere non posses. soli tibi contulit uni

hoc Fortuna decus, quamquam te posceret ordo,

ut lectus princeps mage quam videare relictus:               215

post socerum augustum regnas, sed non tibi venit

purpura per thalamos et coniunx regia regno

laus potius quam causa fuit; nam iuris habenis

non generum legit res publica, sed generosum.

fallor, bis gemino nisi cardine rem probat orbis:               220


ambit te Zephyrus rectorem, destinat Eurus,

ad Boream pugnas et formidaris ad Austrum.

Ante tamen quam te socium collega crearet,

perstrinxisse libet, quos Illyris ora triumphos

viderit, excisam quae se Valameris ab armis               225

forte ducis nostri vitio deserta gemebat.

haud aliter, caesus quondam cum Caepio robur

dedidit Ausonium, subita cogente ruina

electura ducem post guttura fracta Iugurthae

ultum Arpinatem Calpurnia foedera lixam               230


opposuit rabido res publica territa Cimbro.

hic primum ut vestras aquilas provincia vidit,

desiit hostiles confestim horrere dracones.

ilicet edomiti bello praedaque carentes

mox ipsi tua praeda iacent. sed omittimus istos               235

ut populatores: belli magis acta revolvo,

quod bellum non parva manus nec carcere fracto

ad gladiaturam tu Spartace vincte, parasti,

sed Scythicae vaga turba plagae, feritatis abundans,

dira, rapax, vehemens, ipsis quoque gentibus illic               240


barbara barbaricis, cuius dux Hormidac atque

civis erat. quis tale solum est murique genusque.

Albus Hyperboreis Tanais qua vallibus actus

Riphaea de caute cadit, iacet axe sub ursae

gens animis membrisque minax: ita vultibus ipsis               245

infantum suus horror inest, consurgit in artum

massa rotunda caput; geminis sub fronte cavernis

visus adest oculis absentibus; acta cerebri

in cameram vix ad refugos lux pervenit orbes,

non tamen et clausos; nam fornice non spatioso               250


magna vident spatia, et maioris luminis usum

perspicua in puteis compensant puncta profundis.

tum, ne per malas excrescat fistula duplex,

obtundit teneras circumdata fascia nares,

ut galeis cedant: sic propter proelia natos               255

maternus deformat amor, quia tensa genarum

non interiecto fit latior area naso.

cetera pars est pulchra viris: stant pectora vasta,

insignes umeri, succincta sub ilibus alvus.

forma quidem pediti media est, procera sed extat,               260


si cernas equites: sic longi saepe putantur,

si sedeant. vix matre carens ut constitit infans,

mox praebet dorsum sonipes; cognata reare

membra viris: ita semper equo ceu fixus adhaeret

rector; cornipedum tergo gens altera fertur,               265

haec habitat. teretes arcus et spicula cordi,

terribiles certaeque manus iaculisque ferendae

mortis fixa fides et non peccante sub ictu

edoctus peccare furor. gens ista repente

erumpens solidumque rotis transvecta per Histrum               270


venerat et sectas inciderat orbita lymphas.

hanc tu directus per Dacica rura vagantem

contra is, aggrederis, superas, includis; et ut te

metato spatio castrorum Serdica vidit,

obsidione premis. quae te sic tempore multo               275

in vallo positum stupuit, quod miles in agros

nec licitis nec furtivis excursibus ibat.

cui deesset cum saepe Ceres semperque Lyaeus,

disciplina tamen non defuit; inde propinquo

hoste magis timuere ducem. sic denique factum est,               280


ut socius tum forte tuus, mox proditor, illis

frustra terga daret commissae tempore pugnae.

qui iam cum fugeret flexo pede cornua nudans,

tu stabas acie solus, te sparsa fugaci

expetiit ductore manus, te Marte pedestri               285

sudantem repetebat eques, tua signa secutus

non se desertum sensit certamine miles.

i nunc et veteris profer praeconia Tulli,

aetas cana patrum, quod pulchro hortamine mendax

occuluit refugi nutantia foedera Metti.               290


nil simile est fallique tuum tibi non placet hostem.

tunc vicit miles, dum se putat esse iuvandum;

hic vicit, postquam se comperit esse relictum.

dux fugit, insequeris; renovat certamina, vincis;

clauditur, expugnas; elabitur, obruis atque               295

Sarmaticae paci pretium sua funera ponis.

paretur, iussum subiit iam transfuga letum

atque peregrino cecidit tua victima ferro.

ecce iterum, si forte placet, conflige, vetustas;

Hannibal ille ferox ad poenam forte petitus,               300


etsi non habuit ius vitae fine supremo,

certe habuit mortis: quem caecus carcer et uncus

et quem expectabat fracturus guttura lictor,

hausit Bebrycio constantior hospite virus;

nam te qui fugit, mandata morte peremptus,               305

non tam victoris periit quam iudicis ore.

Nunc ades, o Paean, lauro cui grypas obuncos

docta lupata ligant, quotiens per frondea lora

flectis penniferos ederis bicoloribus armos;

huc converte chelyn: non est modo dicere tempus               310


Pythona exstinctum nec bis septena sonare

vulnera Tantalidum, quorum tibi funera servat

cantus et aeterno vivunt in carmine mortes.

vos quoque, Castalides, paucis quo numine nobis

venerit Anthemius gemini cum foedere regni               315

pandite: pax rerum misit qui bella gubernet.

Auxerat Augustus naturae lege Severus

divorum numerum; quem mox Oenotria casum

vidit ut aerei de rupibus Appennini

pergit caerulei vitreas ad Thybridis aedes,               320


non galea conclusa genas (nec sutilis illi

circulus inpactis loricam texuit hamis),

sed nudata caput; pro crine racemifer exit

plurima per frontem constringens oppida palmes,

perque umeros teretes, rutilantes perque lacertos               325

pendula gemmiferae mordebant suppara bullae.

segnior incedit senio venerandaque membra

viticomam retinens baculi vice flectit ad ulmum.

sed tamen Vbertas sequitur: quacumque propinquat,

incessu fecundat iter; comitataque gressum               330


laeta per impressas rorat Vindemia plantas.

ilicet ingreditur Tiberini gurgitis antrum;

currebat fluvius residens et harundinis altae

concolor in viridi fluitabat silva capillo.

dat sonitum mento unda cadens, licet hispida saetis               335

suppositis multum sedaret barba fragorem.

pectore ructabat latices lapsuque citato

sulcabat madidam iam torrens alveus alvum.

terretur veniente dea manibusque remissis

remus et urna cadunt. veniae tum verba paranti               340


illa prior: 'venio viduatam praesule nostro

per te, si placeat, lacrimis inflectere Romam:

expetat Aurorae partes fastuque remoto

hoc unum praestet, iam plus dignetur amari.

instrue quas quaerat vires orbique iacenti               345

quo poscat dic orbe caput. quemcumque creavit

axe meo natum, confestim fregit in illo

imperii fortuna rotas. hinc Vandalus hostis

urget et in nostrum numerosa classe quotannis

militat excidium, conversoque ordine fati               350


torrida Caucaseos infert mihi Byrsa furores.

praeterea invictus Ricimer, quem publica fata

respiciunt, proprio solus vix Marte repellit

piratam per rura vagum, qui proelia vitans

victorem fugitivus agit. quis sufferat hostem,               355

qui pacem pugnamque negat? nam foedera nulla

cum Ricimere iacit. quem cur nimis oderit audi.

incertum crepat ille patrem, cum serva sit illi

certa parens; nunc ut regis sit filius, effert

matris adulterium. tum livet, quod Ricimerem               360


in regnum duo regna vocant; nam patre Suebus,

a genetrice Getes. simul et reminiscitur illud,

quod Tartesiacis avus huius Vallia terris

Vandalicas turmas et iuncti Martis Halanos

stravit et occiduam texere cadavera Calpen.               365

quid veteres narrare fugas, quid damna priorum?

Agrigentini recolit dispendia campi.

inde furit, quod se docuit satis iste nepotem

illius esse viri, quo viso, Vandale, semper

terga dabas. nam non Siculis illustrior arvis               370


tu, Marcelle, redis, per quem tellure marique

nostra Syracosios presserunt arma penates;

nec tu, cui currum Curii superare, Metelle,

contigit, ostentans nobis elefanta frequentem,

grex niger albentes tegeret cum mole iugales               375

auctoremque suum celaret pompa triumphi.

Noricus Ostrogothum quod continet, iste timetur;

Gallia quod Rheni Martem ligat, iste pavori est.

quod consanguineo me Vandalus hostis Halano

diripuit radente, suis hic ultus ab armis.               380


sed tamen unus homo est nec tanta pericula solus

tollere, sed differre potest: modo principe nobis

est opus armato, veterum qui more parentum

non mandet sed bella gerat, quem signa moventem

terra vel unda tremant, ut tandem iure recepto               385

Romula desuetas moderentur classica classes.'

Audiit illa pater, simul annuit. itur in urbem.

continuo videt ipse deam, summissus adorat,

pectus et exertam tetigerunt cornua mammam:

mandatas fert inde preces. quas diva secuta               390


apparat ire viam. laxatos torva capillos

stringit et inclusae latuerunt casside turres;

infula laurus erat. bullis hostilibus asper

applicat a laeva surgentem balteus ensem.

inseritur clipeo victrix manus; illius orbem               395

Martigenae, lupa, Thybris, Amor, Mars, Ilia complent

fibula mordaci refugas a pectore vestes

dente capit. micat hasta minax, quercusque trophaeis

curva tremit placidoque deam sub fasce fatigat.

perpetuo stat planta solo, sed fascia primos               400


sistitur ad digitos, retinacula bina cothurnis

mittit in adversum vincto de fomite pollex,

quae stringant crepidas et concurrentibus ansis

vinclorum pandas texant per crura catenas.

ergo, sicut erat, liquidam transvecta per aethram               405

nascentis petiit tepidos Hyperionis ortus.

Est locus Oceani, longinquis proximus Indis,

axe sub Eoo, Nabataeum tensus in Eurum:

ver ibi continuum est, interpellata nec ullis

frigoribus pallescit humus, sed flore perenni               410


picta peregrinos ignorant arva rigores;

halant rura rosis, indiscriptosque per agros

fragrat odor; violam, cytisum, serpylla, ligustrum,

lilia, narcissos, casiam, colocasia, caltas,

costum, malobathrum, myrrhas, opobalsama, tura               415

parturiunt campi; nec non pulsante senecta

hinc rediviva petit vicinus cinnama Phoenix,

hic domus Aurorae rutilo crustante metallo

bacarum praefert leves asprata lapillos.

diripiunt diversa oculos et ab arte magistra               420


hoc vincit quodcumque vides; sed conditur omnis

sub domina praesente decor, nimioque rubore

gemmarum varios perdit, quia possidet, ignes.

fundebat coma pexa crocos flexoque lacerto

lutea depressus comebat tempora pecten.               425

fundebant oculi radios; color igneus illis,

non tamen ardor erat, quamvis de nocte recussa

excepti soleant sudorem fingere rores.

pectora bis cingunt zonae, parvisque papillis

invidiam facit ipse sinus; pars extima pepli               430


perfert puniceas ad crura rubentia rugas.

sic regina sedet solio; sceptri vice dextram

lampadis hasta replet; Nox adstat proxima divae,

iam refugos conversa pedes, ac pone tribunal

promit Lux summum vix intellecta cacumen.               435

hinc Romam liquido venientem tramite cernens

exiluit propere et blandis prior orsa loquelis:

'quid, caput o mundi,' dixit, 'mea regna revisis?

quidve iubes?' paulum illa silens atque aspera miscens

mitibus haec coepit: 'venio (desiste moveri               440


nec multum trepida), non ut mihi pressus Araxes

imposito sub ponte fluat nec ut ordine prisco

Indicus Ausonia potetur casside Ganges,

aut ut tigriferi pharetrata per arva Niphatis

depopuletur ovans Artaxata Caspia consul.               445

non Pori modo regna precor nec ut hisce lacertis

frangat Hydaspeas aries inpactus Erythras.

non in Bactra feror nec committentia pugnas

nostra Semiramiae rident ad classica portae.

Arsacias non quaero domus nec tessera castris               450


in Tesifonta datur. totum hunc tibi cessimus axem.

et nec sic mereor, nostram ut tueare senectam?

omne quod Euphraten Tigrimque interiacet, olim

sola tenes; res empta mihi est de sanguine Crassi,

ad Carrhas pretium scripsi; nec inulta remansi               455

aut periit sic emptus ager; si fallo, probasti,

Ventidio mactate Sapor. nec sufficit istud:

Armenias Pontumque dedi, quo Marte petitum

dicat Sulla tibi; forsan non creditur uni:

consule Lucullum. taceo iam Cycladas omnes:               460


adquisita meo servit tibi Creta Metello.

transcripsi Cilicas: hos Magnus fuderat olim.

adieci Syriae, quos nunc moderaris, Isauros:

hos quoque sub nostris domuit Servilius armis.

concessi Aetolos veteres Acheloiaque arva,               465

transfudi Attalicum male credula testamentum,

Epirum retines: tu scis, cui debeat illam

Pyrrhus. in Illyricum specto te mittere iura

ac Macetum terras: et habes tu, Paule, nepotes.

Aegypti frumenta dedi: mihi vicerat olim               470


Leucadiis Agrippa fretis. Iudaea tenetur

sub dicione tua, tamquam tu miseris illuc

insignem cum patre Titum. tibi Cypria merces

fertur; pugnaces ego pauper laudo Catones.

Dorica te tellus et Achaica rura tremiscunt,               475

tendis et in bimarem felicia regna Corinthon:

dic, Byzantinus quis rem tibi Mummius egit?

Sed si forte placet veteres sopire querelas,

Anthemium concede mihi. sit partibus istis

Augustus longumque Leo; mea iura gubernet               480


quem petii; patrio vestiri murice natam

gaudeat Euphemiam sidus divale parentis.

adice praeterea privatum ad publica foedus:

sit socer Augustus genero Ricimere beatus;

nobilitate micant: est vobis regia virgo,               485

regius ille mihi. si concors annuis istud,

mox Libyam sperare dabis. circumspice taedas

antiquas: par nulla tibi sic copula praesto est.

proferat hic veterum thalamos diserimine partos

Grraecia, ni pudor est: repäratis Pisa quadrigis               490


suscitet Oenomaum, natae quem fraude cadentem

cerea destituit resolutis axibus obex;

procedat Colchis prius agnita virgo marito

crimine quam sexu; spectet de carcere circi

pallentes Atalanta procos et poma decori               495

Hippomenis iam non pro solo colligat auro;

Deianira, tuas Achelous gymnade pinguis

illustret taedas et ab Hercule pressus anhelo

lassatum foveat rivis rivalibus hostem:

quantumvis veteris repetam conubia saecli,               500


transcendunt hic heroas, heroidas illa.

hos thalamos, Ricimer, Virtus tibi pronuba poscit

atque Dionaeam dat Martia laurea myrtum.

ergo age, trade virum non otia pigra foventem

deliciisque gravem, sed quem modo nauticus urit               505

aestus Abydenique sinus et Sestias ora

Hellespontiacis circumclamata procellis;

quas pelagi fauces non sic tenuisse vel illum

crediderim, cui ruptus Athos, cui remige Medo

turgida silvosam currebant vela per Alpem;               510


nec Lucullanis sic haec freta cincta carinis,

segnis ad insignem sedit cum Cyzicon hostis,

qui cogente fame cognata cadavera mandens

vixit morte sua. sed quid mea vota retardo?

trade magis.' tum pauca refert Tithonia coniunx:               515

'duc age, sancta parens, quamquam mihi maximus usus

invicti summique ducis, dum mitior extes

et non disiunctas melius moderemur habenas.

nam si forte placet veterum meminisse laborum,

et qui pro patria vestri pugnaret Iuli,               520


ut nil plus dicam, prior hinc ego Memnona misi.'

Finierant; geminas iunxit Concordia partes,

electo tandem potitur quod principe Roma.

nunc aliquos voto simili vel amore, Vetustas,

te legisse crepa, numquam non invida summis               525

emeritisque viris. Brenni contra arma Camillum

profer ab exilio Cincinnatoque secures

expulso Caesone refer flentemque parentem

a rastris ad rostra roga, miseroque tumultu

pelle prius quos victa petas; si ruperit Alpes               530


Poenus, ad afflictos condemnatosque recurre;

improbus ut rubeat Barcina clade Metaurus,

multatus tibi consul agat, qui milia fundens

Hasdrubalis, rutilum sibi cum fabricaverit ensem,

concretum gerat ipse caput. longe altera nostri               535

gratia iudicii est: scit se non laesus amari.

Sed mea iam nimii propellunt carbasa flatus;

siste, Camena, modos tenues, portumque petenti

iam placido sedeat mihi carminis ancora fundo.

at tamen, o princeps, quae nunc tibi classis et arma               540


tractentur, quam magna geras quam tempore parvo,

si mea vota deus produxerit, ordine recto

aut genero bis mox aut te ter consule dicam.

nam modo nos iam festa vocant, et ad Ulpia poscunt

te fora donabis quos libertate Quirites,               545

quorum gaudentes exceptant verbera malae.

perge, pater patriae, felix atque omine fausto

captivos vincture novos absolve vetustos.


CARMEN III


AD LIBELLVM.


Quid faceret laetas segetes, quod tempus amandum

messibus et gregibus, vitibus atque apibus,

ad Maecenatis quondam sunt edita nomen:

hinc, Maro, post audes arma virumque loqui.

at mihi Petrus erit Maecenas temporis huius,               5

nam famae pelagus sidere curro suo.

si probat, emittit, si damnat carmina, celat,

nec nos ronchisono rhinocerote notat.

i, liber: hic nostrum tutatur, crede, pudorem;

hoc censore etiam displicuisse placet.               10


CARMEN IV


PRAEFATIO PANEGYRICI DICTI D. N. IMP. CAESARI IVLIO VALERIO MAIORIANO AUGUSTO.


Tityrus ut quondam patulae sub tegmine fagi

volveret inflatos murmura per calamos,

praestitit afflicto ius vitae Caesar et agri,

nec stetit ad tenuem celsior ira reum;

sed rus concessum dum largo in principe laudat,               5

caelum pro terris rustica Musa dedit;

nec fuit inferius Phoebeia dona referre:

fecerat hic dominum, fecit et ille deum.

et tibi, Flacce, acies Bruti Cassique secuto

carminis est auctor qui fuit et veniae.               10

sic mihi diverso nuper sub Marte cadenti

iussisti erecto, victor, ut essem animo.

serviat ergo tibi servati lingua poetae

atque meae vitae laus tua sit pretium.

non ego mordaci fodiam modo dente Maronem               15

nec civem carpam, terra Sabella, tuum.

res minor ingenio nobis, sed Caesare maior;

vincant eloquio, dummodo nos domino.


CARMEN V

PANEGYRICUS.


Concipe praeteritos, res publica, mente triumphos:

imperium iam consul habet, quem purpura non plus

quam lorica operit, cuius diademata frontem

non luxu sed lege tegunt, meritisque laborum

post palmam palmata venit; decora omnia regni               5

accumulant fasces et princeps consule crescit.

personat ergo tuum caelo, rure, urbibus, undis

exultans Europa sophos, quod rector haberis,

victor qui fueras. fateor, trepidaverat orbis,

dum non vis vicisse tibi nimioque pudore,               10


quod regnum mereare, doles tristique repulsa

non moderanda subis quae defendenda putasti.

Sederat exerto bellatrix pectore Roma,

cristatum turrita caput, cui pone capaci

casside prolapsus perfundit terga capillus.               15

laetitiam censura manet terrorque pudore

crescit, et invita superat virtute venustas.

ostricolor pepli textus, quem fibula torto

mordax dente forat; tum quicquid mamma refundit

tegminis, hoc patulo concludit gemma recessu.               20


hinc fulcit rutilus spatioso circite laevum

umbo latus; videas hic crasso fusa metallo

antra Rheae fetamque lupam, quam fauce retecta

blandiri quoque terror erat; quamquam illa vorare

Martigenas et picta timet; pars proxima Thybrim               25

exprimit; hic scabri fusus sub pumice tofi

proflabat madidum per guttura glauca soporem;

pectus palla tegit, quam neverat Ilia coniunx,

liquenti quae iuncta toro vult murmura lymphis

tollere et undosi somnum servare mariti.               30


ista micant clipeo; cuspis trabe surgit eburna,

ebria caede virum. propter Bellona trophaeum

exstruit et quercum captivo pondere curvat.

consurgit solium saxis, quae caesa rubenti

Aethiopum de monte cadunt, ubi sole propinquo               35

nativa exustas afflavit purpura rupes.

iungitur hic Synnas, Nomadum lapis additur istic,

antiquum mentitus ebur; post caute Laconum

marmoris herbosi radians interviret ordo.

ergo ut se mediam solio dedit, advolat omnis               40


terra simul, tum quaeque suos provincia fructus

exposuit: fert Indus ebur, Chaldaeus amomum,

Assyrius gemmas, Ser vellera, tura Sabaeus,

Atthis mel, Phoenix palmas, Lacedaemon olivum,

Arcas equos, Epirus equas, pecuaria Gallus,               45

arma Chalybs, frumenta Libys, Campanus Iacchum,

aurum Lydus, Arabs guttam, Panchaia myrrham,

Pontus castorea, blattam Tyrus, aera Corinthus;

Sardinia argentum, naves Hispania defert,

fulminis et lapidem; scopulos iaculabile fulgur               50


fucat et accensam silicem fecunda maritat

ira deum; quotiens caelum se commovet illic,

plus ibi terra valet. subito flens Africa nigras

procubuit lacerata genas et cernua frontem

iam male fecundas in vertice fregit aristas               55

ac sic orsa loqui est: 'venio pars tertia mundi,

infelix felice uno. famula satus olim

hic praedo et dominis extinctis barbara dudum

sceptra tenet tellure mea penitusque fugata

nobilitate furens quod non est non amat hospes.               60


o Latii sopite vigor, tua moenia ridet

insidiis cessisse suis: non concutis hastam?

non pro me vel capta doles? tua nempe putantur

surgere fata malis et celsior esse ruina.

sed melius, quod terror abit: iam vincere restat,               65

si pugnas, ut victa soles. Porsenna superbum

Tarquinium inpingens complevit milite Tusco

Ianiculum quondam; sed dum perrumpere portas

obsidione parat, totam te pertulit uno

Coclitis in clipeo; presserunt milia solum               70


multa virum pendente via; nec ponte soluto,

cum caderet, cecidit. rex idem denique morte

admonitus scribae didicit sibi bella moveri

non solum cum bella forent; mox pace petita

in regnum rediit, non tam feriente fugatus               75

quam flagrante viro. steterat nam corde gelato

Scaevola et apposito dextram damnaverat igni,

plus felix peccante manu, cum forte satelles

palleret constante reo tormentaque capti

is fugeret qui tortor erat. Brennum tremuisti,               80


post melior: quodcumque tuum est, quodcumque vocaris,

iam solus Tarpeius erat; sed reppulit unus

tum quoque totam aciem, Senones dum garrulus anser

nuntiat et vigilat vestrum sine milite fatum.

me quoque (da veniam, quod bellum gessimus olim)               85

post Trebiam Cannasque domas, Romanaque tecta

Hannibal ante meus quam nostra Scipio vidit.

quid merui? fatis cogor tibi bella movere,

cum volo, cum nolo. trepidus te territat hostis,

sed tutus claudente freto, velut hispidus alta               90


sus prope tesqua iacet claususque cacuminat albis

os nigrum telis gravidum; circumlatrat ingens

turba canum, si forte velit concurrere campo:

ille per obiectos vepres tumet atque superbit,

vi tenuis fortisque loco, dum proximus heia               95

venator de colle sonet: vox nota magistri

lassatam reparat rabiem; tum vulnera caecus

fastidit sentire furor. quid proelia differs?

quid mare formidas, pro cuius saepe triumphis

et caelum pugnare solet? quid quod tibi princeps               100


est nunc praeterea eximius, quem saecula clamant

venturum excidio Libyae, qui tertius ex me

accipiet nomen? debent hoc fata labori,

Maioriane, tuo. quem cur conscendere classem

ac portus intrare meos urbemque subire,               105

si iubeas, cupiam, paucis ex ordine fabor.

'Fertur, Pannoniae qua Martia pollet Acincus,

Illyricum rexisse solum cum tractibus Histri

huius avus; nam Theudosius, quo tempore Sirmi

Augustum sumpsit nomen, per utramque magistrum               110


militiam ad partes regni venturus Eoas

Maiorianum habuit. Latiis sunt condita fastis

facta ducis, quotiens Scythicis illata colonis

classica presserunt Hypanim, Peucenque rigentem

mente salutatis irrisit lixa pruinis.               115

hunc socerum pater huius habet, vir clarus et uno

culmine militiae semper contentus, ut unum

casibus in dubiis iunctus sequeretur amicum.

non semel oblatis temptavit fascibus illum

Aetio rapere aula suo, sed perstitit ille,               120


maior honoratis: coepit pretiosior esse

sic pretio non capta fides. erat ille quod olim

quaestor consulibus: tractabat publica iure

aera suo; tantumque modum servabat, ut illum

narraret rumor iam rebus parcere nati.               125

Senserat hoc sed forte ducis iam livida coniunx

augeri famam pueri, suffusaque bili

coxerat internum per barbara corda venenum.

ilicet explorat caelum totamque volutis

percurrit mathesim numeris, interrogat umbras,               130


fulmina rimatur, fibras videt, undique gaudens

secretum rapuisse deo. sic torva Pelasgum

Colchis in aplustri steterat trepidante marito

Absyrtum sparsura patri facturaque caesi

germani plus morte nefas, dum funere pugnat               135

et fratrem sibi tela facit: vel cum obruit ignem

taurorum plus ipsa calens texitque trementem

frigida flamma virum, quem defendente veneno

inter flagrantes perhibent alsisse iuvencos.

ergo animi dudum impatiens, postquam audiit isti               140


imperium et longum statui, laniata lacertos

ingreditur qua strata viri vocemque furentem

his rumpit: 'secure iaces, oblite tuorum,

o piger: et mundo princeps (sic saecula poscunt)

Maiorianus erit; clamant hoc sidera signis,               145

hoc homines votis. isti quid sidera quaero,

fatum aliud cui fecit amor? nil fortius illo,

et puer est cupidus numquam sed parcus habendi,

pauper adhuc iam spargit opes, ingentia suadet

consilia et sequitur, totum quod cogitat altum est,               150


urget quod sperat. ludum si forte retexam,

consumpsit quicquid iaculis fecisse putaris

istius una dies: tribus hunc tremuere sagittis

anguis, cervus, aper, non sic libravit in hostem

spicula qui nato serpentis corpore cincto               155

plus timuit, cum succurrit, dum iactibus isdem

interitum vitamque daret stabilemque teneret

corde tremente manum, totamque exiret in artem

spe propiore metus, dans inter membra duorum

unius mortem. libeat decernere caestu:               160


cessit Eryx Siculus, simili nec floruit arte

Sparta, Therapnaea pugilem cum gymnade pinguem

stratus Bebryciis Amycus suspexit harenis.

qui vigor in pedibus! frustra sibi natus Ofelte

Sicaniam tribuit palmam, plantasque superbas               165

haud ita per siccam Nemeen citus extulit Arcas,

cuius in Aetolo volitantem pulvere matrem

horruit Hippomenes, multo qui caespite circi

contemptu praemissus erat, cum carceris antro

emicuit pernix populo trepidante virago,               170


nil toto tactura gradu, cum pallidus ille

respiceret medium post se decrescere campum

et longas ad signa vias flatuque propinquo

pressus in hostili iam curreret anxius umbra,

donec ad anfractum metae iam iamque relictus               175

concita ter sparso fregit vestigia pomo.

qui videt hunc equitem, Ledaeum spernit alumnum

ac iuvenem, Sthenoboea, tuum. cui terga vetustas

pennati largitur equi Lyciamque Chimaeram

quem superasse refert, vulnus cum sustulit unum               180


tres animas. vitam tum si tibi fata dedissent,

Maioriane ferox, vetuisses Castora frenos,

Pollucem caestus, Alconem spicula nosse,

Bellerofonteis insultaturus opimis.

si clipeum capiat, vincit Telamone creatum,               185

qui puppes inter Graias contra Hectoris ignem

ipsam etiam infidi classem defendit Vlixis.

missile si quanto iaculetur pondere quaeris,

segnius insertae trepidans pro fasce Camillae

excussit telum Metabus, nec turbine tanto               190


stridula Pelidae per Troilon exiit ornus;

nec sic heroum tardantem busta Creontem

Atticus Aegides rupit Marathonide quercu;

nec sic intortum violatae Phoebados ultrix

in Danaos fulmen iecit, cum Graecia Troiae               195

noctem habuit similemque facem fixusque Caferei

cautibus inter aquas flammam ructabat Oileus.

parva loquor. quid quod, quotiens tibi bella geruntur,

discipulus, non miles adest? et fingit alumnum:

aemulus econtra spectat, quod viceris odit               200


et quos vincis amat; totus dormitat ad istum

magnus Alexander, patris quem gloria torsit.

quid faciam infelix? nato quae regna parabo

exclusa sceptris Geticis, res publica si me

praeterit et parvus super hoc Gaudentius huius               205

calcatur fatis? istum iam Gallia laudat

quodque per Europam est. rigidis hunc abluit undis

Rhenus, Arar, Rhodanus, Mosa, Matrona, Sequana, Ledus,

Clitis, Elaris, Atax, Vacalis: Ligerimque bipenni

excisum per frusta bibit. cum bella timentes               210


defendit Turonos, aberas; post tempore parvo

pugnastis pariter, Francus qua Cloio patentes

Atrebatum terras pervaserat. hic coeuntes

claudebant angusta vias arcuque subactum

vicum Helenam flumenque simul sub tramite longo               215

artus suppositis trabibus transmiserat agger.

illic te posito pugnabat pōnte sub ipso

Maiorianus eques. fors ripae colle propinquo

barbaricus resonabat hymen Scythicisque choreis

nubebat flavo similis nova nupta marito.               220


hos ergo, ut perhibent, stravit; crepitabat ad ictus

cassis et oppositis hastarum verbera thorax

arcebat squamis, donec conversa fugatus

hostis terga dedit; plaustris rutilare videres

barbarici vaga festa tori coniectaque passim               225

fercula captivasque dapes cirroque madente

ferre coronatos redolentia serta lebetas.

ilicet increscit Mavors thalamique refringit

plus ardens Bellona faces; rapit esseda victor

nubentemque nurum. non sic Pholoetica monstra               230


atque Pelethronios Lapithas Semeleius Euhan

miscuit, Haemonias dum flammant orgia matres

et Venerem Martemque cient ac prima cruentos

consumunt ad bella cibos Bacchoque rotato

pocula tela putant, cum crudescente tumultu               235

polluit Emathium sanguis Centauricus Othryn.

nec plus nubigenum celebrentur iurgia fratrum:

hic quoque monstra domat, rutili quibus arce cerebri

ad frontem coma tracta iacet nudataque cervix

saetarum per damna nitet, tum lumine glauco               240


albet aquosa acies ac vultibus undique rasis

pro barba tenues perarantur pectine cristae.

strictius assutae vestes procera cohercent

membra virum, patet his altato tegmine poples,

latus et angustam suspendit balteus alvum.               245

excussisse citas vastum per inane bipennes

et plagae praescisse locum clipeosque rotare

ludus et intortas praecedere saltibus hastas

inque hostem venisse prius; puerilibus annis

est belli maturus amor. si forte premantur               250


seu numero seu sorte loci, mors obruit illos,

non timor; invicti perstant animoque supersunt

iam prope post animam. tales te teste fugavit

et laudante viros. quisnam ferat? omnia tecum,

te sine multa facit. pugnant pro principe cuncti:               255

quam timeo, ne iam iste sibi! si regna tenebit,

huic vincis quodcumque domas. nil fata relinquunt

hic medium: percussor enim si respuis esse,

servus eris. certe recto si tramite servat

sidera Chaldaeus, novit si gramina Colchus,               260


fulgura si Tuscus, si Thessalus elicit umbras,

si Lyciae sortes sapiunt, si nostra volatu

fata locuntur aves, doctis balatibus Hammon

si sanctum sub Syrte gemit, si denique verum

Phoebe, Themis, Dodona, canis, post tempora nostra               265

Iulius hic Augustus erit. coniunctus amore

praeterea est iuveni, grandis quem spiritus armat

regis avi. quo te vertas? ad culmina mundi

hic fatum fert, ambo animum. consurge simulque

aggredere ignaros; neutrum mactare valebis,               270


si iubeas utrumque mori; sed necte dolosas

blanditias uni, ferro tamen iste petatur.

quid loquor incassum? nihil est, quod tanta cavemus?

ut regnet, victurus erit?' commotus in iras

Aetius sic pauca refert: 'compesce furentis               275

impia vota animi: mortem mandare valebo

insontis, taceam nostri? quisquamne precatur,

ut sine criminibus crimen fiat bene nasci?

ad poenam quis fata vocet? tua viscera ferro,

Maioriane, petam, Phoebus si nocte refulget,               280


luna die, duplex ponto si plaustra novatur

Parrhasis, Atlantem Tanais, si Bagrada cernit

Caucason, Hercynii nemoris si stipite lintris

texta Nabataeum pro Rheno sulcat Hydaspen,

si bibit Hispanus Gangem tepidisque ab Erythris               285

ad Tartesiacum venit Indus aquator Hiberum,

si se Pollucis perfundit sanguine Castor,

Thesea Pirithoi, Pyladen si stravit Orestae

vel furibunda manus, raperet cum Taurica sacra

matricida pius. sed ne sprevisse dolorem               290


forte tuum videar, vivat careatque parumper

militia. heu potuit nobis, nisi triste putasses,

fortunam debere suam.' sic fatur et illum

rure iubet patrio suetos mutare labores,

fatorum currente rota, quo disceret agri               295

quid possessorem maneat, quos denique mores

ius civile paret, ne solam militis artem

ferret ad imperium. suspenderat ilicet arma

emeritus iuvenis, sterilis ieiunia terrae

vomere fecundans. sic quondam consule curvo               300


vertebas campos, paulum si pace sequestra

classica laxasses, fortis eui laeva regebat

stivam post aquilas, humili dum iuncta camino

victoris fumum biberet palmata bubulci.

Principis interea gladio lacrimabile fatum               305

clauserat Aetius; cuius quo tutius ille

magna Palatinis coniungeret agmina turmis,

evocat hunc precibus; sed non se poena moratur

sanguinis effusi (numerum collegerat ergo,

non animum populi); ferri mala crimina ferro               310


solvit et in vestram plus concidit ille ruinam.

iam tunc imperium praesentis principis aurea

volvebant bona fata colu; sed publica damna

invidiam fugere viri. quicumque fuerunt

nomen in Augustum lecti, tenuere relictum               315

Caesaribus solium: postquam tu capta laboras,

hic quod habet fecit. Traianum Nerva vocavit,

cum pignus iam victor erat; Germanicus esset

ut titulis, meritis fuerat. res ordine currit;

hanc ambit famam, quisquis sic incipit. olim               320


post Capreas Tiberi, post turpia numina Gai,

censuram Claudi, citharam thalamosque Neronis,

post speculi immanis pompam, quo se ille videbat

hinc turpis, quod pulcher, Otho, post quina Vitelli

milia famosi ventris damnata barathro,               325

his titulis princeps lectus similique labore

Vespasianus erat. sed ne fortasse latronis

me clausam virtute putes, consumpsit in illo

vim gentis vitae vitium; Scythicam feritatem

non vires, sed vota tenent, spoliisque potitus               330


immensis robur luxu iam perdidit omne,

quo valuit, dum pauper erat. mea viscera pro se

in me nunc armat; laceror tot capta per annos

iure suo, virtute mea, fecundaque poenis

quos patiar pario. propriis nil conficit armis:               335

Gaetulis, Nomadis, Garamantibus Autololisque,

Arzuge, Marmarida, Psyllo, Nasamone timetur

segnis, et ingenti ferrum iam nescit ab auro.

ipsi autem color exsanguis, quem crapula vexat

et pallens pinguedo tenet, ganeaque perenni               340


pressus acescentem stomachus non explicat auram.

par est vita suis; non sic Barcaeus opimam

Hannibal ad Capuam periit, cum fortia bello

inter delicias mollirent corpora Baiae

et se Lucrinas qua vergit Gaurus in undas               345

bracchia Massylus iactaret nigra natator.

atque ideo hunc dominum saltem post saecula tanta

ultorem mihi redde, precor, ne dimicet ultra

Carthago Italiam contra.' sic fata dolore

ingemuit lacrimisque preces adiuvit obortis.               350


his haec Roma refert: 'longas succinge querelas,

o devota mihi: vindex tibi nomine divum

Maiorianus erit. sed paucis pauca retexam.

ex quo Theudosius communia iura fugato

reddidit auctoris fratri, cui guttura fregit               355

post in se vertenda manus, mea Gallia rerum

ignoratur adhuc dominis ignaraque servit.

ex illo multum periit, quia principe clauso,

quisquis erat, miseri diversis partibus orbis

vastari sollemne fuit. quae vita placeret,               360


cum rector moderandus erat? contempta tot annos

nobilitas iacuit: pretium res publica forti

rettulit invidiam. princeps haec omnia noster

corrigit atque tuum vires ex gentibus addens

ad bellum per bella venit: nam maximus isse est,               365

non pugnasse labor. terimus cur tempora verbis?

pervenit et vincit.' tali sermone peractum

concilium, verbisque deae famulante metallo

aurea concordes traxerunt fila sorores.

Hos me, quos cecini, Romae Libyaeque labores               370


vota hominum docuere loqui; iam tempus ad illa

ferre pedem, quae fanda mihi vel Apolline muto:

pro Musis Mars vester erit. conscenderat Alpes

Raetorumque iugo per longa silentia ductus

Romano exierat populato trux Alamannus               375

perque Cani quondam dictos de nomine eampos

in praedam centum novies dimiserat hostes.

iamque magister eras: Burconem dirigis illuc

exigua comitante manu, sed sufficit istud,

cum pugnare iubes; certa est victoria nostris               380


te mandasse acies; peragit fortuna triumphum

non populo, sed amore tuo; nolo agmina campo,

quo mittis paucos. felix te respicit iste

eventus belli. certatum est iure magistri,

Augusti fato nuper: post hostis aperto               385

errabat lentus pelago, postquam ordine vobis

ordo omnis regnum dederat, plebs, curia. miles,

et collega simul. Campanam flantibus Austris

ingrediens terram securum milite Mauro

agricolam aggreditur; pinguis per transtra sedebat               390


Vandalus opperiens praedam, quam iusserat illuc

captivo capiente trahi. sed vestra repente

inter utrumque hostem dederant sese agmina planis,

quae pelagus collemque secant portumque reducto

efficiunt flexu fluvii. perterrita primum               395

montes turba petit, trabibus quae clausa relictis

praedae praeda fuit; tum concitus agmine toto

in pugnam pirata coit: pars lintre cavata

iam dociles exponit equos, pars ferrea texta

concolor induitur, teretes pars explicat arcus               400


spiculaque infusum ferro latura venenum,

quae feriant bis missa semel. iam textilis anguis

discurrit per utramque aciem, cui guttur adactis

turgescit zephyris; patulo mentitur hiatu

iratam pictura famem, pannoque furorem               405

aura facit, quotiens crassatur vertile tergum

flatibus, et nimium iam non capit alvus inane.

at tuba terrisono strepuit grave rauca fragore,

responsat clamor lituis, virtusque repente

ignavis vel parva furit. cadit undique ferrum,               410


hinc tamen in iugulos: hunc torta falarica iactu

proterit, ad mortem vix cessatura secundam:

hunc conti rotat ictus; equo ruit aclyde fossus

ille veruque alius; iacet hic simul alite telo,

absentem passus dextram; pars poplite secto               415

mortis ad invidiam vivit, partemque cerebri

hic galeae cum parte rapit, fortique lacerto

disicit ancipiti miserabile sinciput ense.

ut primum versis dat tergum Vandalus armis,

succedit caedes pugnae: discrimine nullo               420


sternuntur passim campis, et fortia quaeque

fecit iners. trepidante fuga mare pallidus intrat

et naves pertransit eques, turpique natatu

de pelago ad cymbam rediit. sic tertia Pyrrhi

quondam pugna fuit: caesis cum milibus illum               425

Dentatus premeret, lacerae vix fragmina classis

traxit in Epirum, qui Chaonas atque Molossos,

qui Thracum Macetumque manus per litora vestra

sparserat et cuius vires Oenotria pallens

ipsaque, quae petiit, trepidaverat uncta Tarentus.               430


hostibus expulsis campum qui maximus extat

iam lustrare vacat: videas hic strage sub illa

utrorumque animos; nullus non pectore caesus,

quisquis vester erat: nullus non terga foratus,

illorum quisquis. clamant hoc vulnera primi               435

praedonum tum forte ducis, cui regis avari

narratur nupsisse soror, qui pulvere caeco

clausus et elisus pilis vestigia turpis

gestat adhuc probrosa fugae. sic agmina vestra

cum spoliis campum retinent et Marte fruuntur.               440


interea duplici texis dum litore classem

inferno superoque mari, cadit omnis in aequor

silva tibi nimiumque diu per utrumque recisus,

Appennine, latus navalique arbore dives

non minus in pelagus nemorum quam mittis aquarum.               445

Gallia continuis quamquam sit lassa tributis,

hoc censu placuisse. cupit nec pondera sentit,

quae prodesse probat, non tantis maior Atrides

Carpathium texit ratibus, cum Doricus hostis

Sigeas rapturus opes Rhoeteia clausit               450


Pergama; nec tantae Seston iuncturus Abydo

Xerxes classis erat, tumidas cum sterneret undas

et pontum sub ponte daret, cum stagna superbo

irrupit temerata gradu turmaeque frequentes

Hellespontiaco persultavere profundo;               455

nec sic Leucadio classis Mareotica portu

Actiacas abscondit aquas, in bella mariti

dum venit a Fario dotalis turba Canopo,

cum patrio Cleopatra ferox circumdata sistro

milite vel piceo fulvas onerata carinas               460


Dorida diffusam premeret Ptolomaide gaza,

hoc tu non cultu pugnas, sed more priorum

dite magis ferro, merito cui subiacet aurum

divitis ignavi. tales ne sperne rebelles:

etsi non acies, decorant tamen ista triumphos.               465

nec me Lageam stirpem memorasse pigebit

hostis ad exemplum vestri; namque auguror isdem

regnis fortunam similem, cum luxus in illa

parte sit aequalis, nec peior Caesar in ista.

ilicet aggrederis quod nullus tempore nostro               470


Augustus potuit: rigidum septemplicis Histri

agmen in arma rapis. nam quicquid languidus axis

cardine Sithonio sub Parrhase parturit ursa,

hoc totum tua signa pavet; Bastarna, Suebus,

Pannonius, Neurus, Chunus, Geta, Dacus, Halanus,               475

Bellonothus, Rugus, Burgundio, Vesus, Alites,

Bisalta, Ostrogothus, Procrustes, Sarmata, Moschus

post aquilas venere tuas; tibi militat omnis

Caucasus et Scythicae potor Tanaiticus undae.

quid faciat fortuna viri? quascumque minatur,               480


has tremuit iam Roma manus; modo principe sub te,

ne metuat, prope parva putat, nisi serviat illi

quod timuit regnante alio. iam castra movebas

et te diversis stipabant milia signis:

obsequium gens una negat, quae nuper ab Histro               485

rettulit indomitum solito truculentior agmen,

quod dominis per bella caret populoque superbo

Tuldila plectendas in proelia suggerit iras.

hic tu vix armis positis iterum arma retractas:

Bistonides veluti Ciconum cum forte pruinas               490


Ogygiis complent thiasis, seu Strymonos arvis,

seu se per Rhodopen, seu qua nimbosus in aequor

volvit Hyperboreis in cautibus Ismarus Hebrum

dat somno vaga turba, simul lassata quiescunt

orgia et ad biforem reboat nec tibia flatum;               495

vix requies, iam ponte ligant, rotat enthea thyrsum

Bassaris et maculis Erythraeae nebridos horrens

excitat Odrysios ad marcida tympana mystas.

tu tamen hanc differs poenam, sed sanguinis auctor

maioris, dum parcis, eras. non pertulit ultra               500


hoc pro te plus cauta manus vestrumque pudorem

sprevit pro vobis; primi cadit hostia belli,

quisque rebellis erat. praedam quoque dividis illis,

mens devota quibus fuerat: quae territa servit

exemplo, gaudet pretio. Pharsalica Caesar               505

arva petens subitas ferro compescuit iras:

sed sua membra secans et causae mole coactus

flevit quos perimit: vestris haec proficit armis

seditio; quodcumque iubes, nisi barbarus audit,

hinc cadit, ut miles timeat. iam tempore brumae               510


Alpes marmoreas atque occurrentia iuncto

saxa polo rupesque vitri siccamque minantes

per scopulos pluviam primus pede carpis et idem

lubrica praemisso firmas vestigia conto,

coeperat ad rupis medium quae maxima turba est               515

interno squalere gelu, quod colle supino

artatis conclusa viis reptare rigenti

non poterat revoluta solo: fors unus ab illo

agmine, canentem cuius rota triverat Histrum,

exclamat: 'gladios malo et sollemne quieta               520


quod frigus de morte venit; mea torpor inerti

membra rigore ligat, quodam mihi corpus adustum

frigoris igne perit. sequimur sine fine labori

instantem iuvenem; quisquis fortissimus ille est

aut rex aut populus, castris modo clausus aprica               525

vel sub pelle iacet; nos anni vertimus usum.

quod iubet hic, lex rebus erit; non flectitur umquam

a coeptis damnumque putat, si temporis iras

vel per damna timet. qua dicam gente creatum,

quem Scytha non patior? cuius lac tigridis infans               530


Hyrcana sub rupe bibit? quae sustulit istum

axe meo gravior tellus? en vertice summo

algentes cogit turmas ac frigora ridet,

dum solus plus mente calet. cum classica regis

Arctoi sequerer, Romani principis arma               535

Caesareumque larem luxu torpere perenni

audieram: dominos nil prodest isse priores,

si rex hic quoque fortis erat.' maiora parantem

dicere de scopulo verbis accendis amaris:

'quisquis es, oppositi metuis qui lubrica clivi,               540


frange cutem pendentis aquae scalptoque fluento

sit tibi lympha gradus. turpes depone querelas:

otia frigus habent. numquid mihi membra biformis

Hylaei natura dedit? num Pegasus alis

adiuvit quicquid gradior pennasque volanti               545

dat Calais Zetusque mihi, quem ninguida cernis

calcantem iam dorsa iugi? vos frigora frangunt,

vos Alpes? iam iam studeam pensare pruinas:

aestatem sub Syrte dabo.' sic agmina voce

erigis exemploque levas; primusque labores               550


aggrederis quoscumque iubes; tum cetera paret

turba libens, servit propriis cum legibus auctor.

Qui tibi praeterea comites quantusque magister

militiae, vestrum post vos qui compulit agmen,

sed non invitum? dignus, cui cederet uni               555

Sulla acie, genio Fabius, pietate Metellus.

Appius eloquio, vi Fulvius, arte Camillus.

si praefecturae quantus moderetur honorem

vir quaeras, tendit patulos qua Gallia fines,

vix habuit mores similes, cui teste senatu.               560


in se etiam tractum comnriserat Vlpius ensem.

qui dictat modo iura Getis, sub iudice vestro

pellitus ravum praeconem suscipit hostis.

quid loquar hic illum, qui scrinia sacra gubernat,

qui, cum civilis dispenset partis habenas,               565

sustinet armati curas, interprete sub quo

flectitur ad vestras gens effera condiciones?

quid laudare Petrum parvis, temeraria Clio,

viribus aggrederis? cuius dignatur ab ore

Caesar in orbe loqui, licet et quaestore diserto               570


polleat; attamen hic nuper, placidissime princeps,

obside percepto nostrae de moenibus urbis

visceribus miseris insertum depulit ensem.

et quia lassatis nimium spes unica rebus

venisti, nostris, petimus, succurre ruinis,               575

Lugdunumque tuam, dum praeteris, aspice victor:

otia post nimios poscit te fracta labores.

cui pacem das, redde animum: lassata iuvenci

cervix deposito melius post sulcat aratro

telluris glaebam solidae. bove, fruge, colono,               580


civibus exhausta est. stantis fortuna latebat;

dum capitur, vae quanta fuit! post gaudia, princeps,

delectat meminisse mali. populatibus, igni

etsi concidimus, veniens tamen omnia tecum

restituis: fuimus vestri quia causa triumphi,               585

ipsa ruina placet. cum victor scandere currum

incipies crinemque sacrum tibi more priorum

nectet muralis, vallaris, civica laurus

et regum aspicient Capitolia fulva catenas,

cum vesties Romam spoliis, cum divite cera               590


pinges Cinyfii captiva mapalia Bocchi,

ipse per obstantes populos raucosque fragores

praecedam et tenui, sicut nunc, carmine dicam

te geminas Syrtes, Alpes te, te mare magnum,

te freta, te Libycas pariter domuisse catervas,               595

ante tamen vicisse mihi. quod lumina flectis

quodque serenato miseros iam respicis ore,

exultare libet: memini, cum parcere velles,

hic tibi vultus erat; mitis dat signa venustas.

annue: sic vestris respiret Byrsa trophaeis,               600


sic Parthus certum fugiat Maurusque timore

albus eat; sic Susa tremant positisque pharetris

exarmata tuum circumstent Bactra tribunal.


CARMEN VI


PRAEFATIO PANEGYRICI DICTI AVITO AUGUSTO.


Pallados armisonae festum dum cantibus ortum

personat Hismario Thracia vate chelys,

et dum Mopsopium stipantur per Marathonem

qui steterant fluvii quaeque cucurrit humus,

dulcisonum quatitur fidibus dum pectine murmur,               5

has perhibent laudes laude probasse deam:

'diva, Gigantei fudit quam tempore belli

armatus partus vertice dividuo,

quam neque Deliacis peperit Latona sub antris,

fixura errantem Cyclada pignoribus,               10

nec quae Cadmeis pariens Alciden in oris

suspendit triplici nocte puerperium,

nec cuius pluvio turris madefacta metallo est,

cum matrem impleret filius aurigena:

sed te, cum trepidum spectaret Flegra Tonantem,               15

impulit excussam vertice ruptus apex:

cumque deos solae traherent in proelia vires,

confusum valde te sine robur erat:

protulit ut mox te patrius, Sapientia, vertex,

tum mage vicerunt, te cum habuere dei.               20

te propter cessit, manibus constructa tremendis,

iam prope per rutilum machina tensa polum.

Pindus, Othrys, Pholoe dextris cecidere Gigantum,

decidit et Rhoeti iam gravis Ossa manu,

sternitur Aegaeon, Briareus, Ephialta Mimasque,               25

Aretoas sueti lambere calce rotas.

Enceladus patri iacuit fratrique Typhoeus:

Euboicam hic rupem sustinet, hic Siculam.'

hinc sese ad totam genetricem transtulit Orpheus

et docuit chordas dicere Calliopam.               30

assurrexerunt Musae sub laude sororis

et placuit divae carmine plus pietas.

quod si maternas laudes cantasse favori est

nec valeo priscas aequiperare fides,

publicus hic pater est, vovi cui carmen, Avitus:               35

materia est maior, si mihi Musa minor.


CARMEN VII


PANEGYRICUS.


Phoebe, peragrato tandem visurus in orbe

quem possis perferre parem, da lumina caelo:

sufficit hic terris. nec se iam signifer astris

iactet, Marmaricus quem vertice conterit Atlans:

sidera sunt isti. quae sicut mersa nitescunt,               5

adversis sic Roma micat, cui fixus ab ortu

ordo fuit crevisse malis. modo principe surget

consule; nempe, patres, collatos cernere fasces

vos iuvat et sociam sceptris mandasse curulem:

credite, plus dabitis: currus. iam necte bifrontes,               10


anceps lane, comas duplicique accingere lauro.

principis anterior, iam consulis iste coruscat

annus, et emerita trabeis diademata crescunt.

incassum iam, Musa, paves, quod propulit Auster

vela ratis nostrae; pelago quia currere famae               15

coepimus, en sidus, quod nos per caerula servet.

Forte pater superum prospexit ab aethere terras:

ecce viget quodcumque videt; mundum reparasse

aspexisse fuit; solus fovet omnia nutus.

iamque ut conveniant superi, Tegeaticus Arcas               20


nunc plantis, nunc fronte volat; vix contigit arva:

et toto descendit avo. mare, terra vel aer

indigenas misere deos. germane Tonantis,

prime venis, viridi qui Dorida findere curru

suetus in attonita spargis cito terga serenum;               25

umentes Nymphas Forcus comitatur ibique

glaucus, Glauce, venis, vatum et certissime Proteu,

certus eras. longo veniunt post ordine divi:

pampineus Liber, Mars trux, Tirynthius hirtus,

nuda Venus, fecunda Ceres, pharetrata Diana,               30


Iuno gravis, prudens Pallas, turrita Cybebe,

Saturnus profugus, vaga Cynthia, Phoebus ephebus,

Pan pavidus, Fauni rigidi, Satyri petulantes.

convenere etiam caelum virtute tenentes:

Castor equo, Pollux caestu, Perseius harpe,               35

fulmine Vulcanus, Tiphys rate, gente Quirinus.

quis canat hic aulam caeli, rutilantia cuius

ipsa pavimentum sunt sidera? iam pater aureo

tranquillus sese solio locat, inde priores

consedere dei (fluviis quoque contigit illo,               40


sed senibus, residere loco, tibi, maxime fluctu

Eridane et flavis in pocula fracte Sicambris,

Rhene tumens Scythiaeque vagis equitate catervis

Hister et ignotum plus notus, Nile, per ortum):

cum procul erecta caeli de parte trahebat               45

pigros Roma gradus, curvato cernua collo

ora ferens; pendent crines de vertice, tecti

pulvere, non galea, clipeusque inpingitur aegris

gressibus, et pondus, non terror fertur in hasta.

utque pii genibus primum est adfusa Tonantis,               50


'testor, sancte parens', inquit, 'te numen et illud,

quicquid Roma fui: summo satis obruta fato

invideo abiectis; pondus non sustinet ampli

culminis arta domus nec fulmen vallibus instat.

quid, rogo, bis seno mihi vulture Tuscus aruspex               55

portendit? iaciens primae cur moenia genti

ominibus iam celsa fui, dum collis Etrusci

fundamenta iugis aperis mihi, Romule pauper?

plus gladio secura fui, cum turbine iuncto

me Rutulus, Veiens, pariterque Auruncus et Aequus,               60


Hernicus et Volscus premerent. sat magna videbar

et tibi, dum rumpit vitiatum femina ferro

corpus et ad castum remeas, pudor erute, vulnus.

iam cum vallatam socio me clausit Etrusco

Tarquinius: pro Muci ignes! pro Coclitis undae!               65

pro dolor! hic quonam est, qui sub mea iura redegit

Samnitem Gurges? Volsci qui terga cecidit,

Marcius et, Senones fundens, dictator et exul?

Fabricii vitam vellem, mortes Deciorum,

vel sic vincentem vel sic victos: mea redde               70


principia. heu! quo nunc pompae ditesque triumphi

et pauper consul? Libycum mea terruit axem

cuspis et infido posui iuga tertia Poeno.

Indorum Ganges, Colchorum Phasis, Araxes

Armeniae, Ger Aethiopum Tanaisque Getarum               75

Thybrinum tremuere meum. me Teutone iuncto

quondam fracte subis Cimber, gladiisque gravatas

ante manus solas iussi portare catenas.

vae mihi! qualis eram, cum per mea iussa iuberent

Sulla, Asiagenes, Curius, Paulus, Pompeius               80


Tigrani, Antiocho, Pyrrho, Perseo, Mithridati

pacem, regna, fugam, vectigal, vincla, venenum.

Sauromatem taceo ac Moschum solitosque cruentum

lac potare Getas ac pocula tingere venis

vel, cum diffugiunt, fugiendos tum mage Persas.               85

nec terras dixisse sat est: fulgentibus armis

tot maria intravi duee, te longeque remotas

sole sub occiduo gentes. victricia Caesar

signa Caledonios transvexit ad usque Britannos;

fuderit et quamquam Scotum et cum Saxone Pictum,               90


hostes quaesivit, quem iam natura vetabat

quaerere plus homines. vidit te frangere Leucas,

trux Auguste, Pharon, dum classicus Actia miles

stagna quatit profugisque bibax Antonius armis

incestam vacuat patrio Ptolomaida regno.               95

cumque prius stricto quererer de cardine mundi,

nec limes nunc ipsa mihi. plus, summe deorum,

sum iusto tibi visa potens, quod Parthicus ultro

restituit mea signa Sapor positoque tiara

funera Crassorum flevit, dum purgat. et hinc iam,               100


pro dolor! excusso populi iure atque senatus,

quod timui, incurri; sum tota in principe, tota

principis, et fio lacerum de Caesare regnum,

quae quondam regina fui; Capreasque Tiberi

et caligas Gai Claudi censura secuta est               105

et vir morte Nero; tristi Pisone verendum

Galbam sternis, Otho, speculo qui pulcher haberi

dum captas, ego turpis eram; mihi foeda Vitelli

intulit ingluvies ventrem, qui tempore parvo

regnans sero perit; lassam post inclitus armis               110


Vespasianus habet, Titus hinc, post hunc quoque frater;

post quem tranquillus vix ine mihi reddere Nerva

coepit, adoptivo factus de Caesare maior;

Vlpius inde venit, quo formidata Sicambris

Agrippina fuit, fortis, pius, integer, acer.               115

talem capta precor. Traianum nescio si quis

aequiperet, ni fors iterum tu, Gallia, mittas

qui vincat.' lacrimae vocem clausere precantis,

et quicquid superest, luctus rogat. undique caeli

assurgunt proceres, Mars, Cypris, Romulus et qui               120


auctores tibi, Roma, dei; iam mitior ipsa

flectitur atque iras veteres Saturnia donat.

Iuppiter ista refert: 'Fatum quo cuncta reguntur

quoque ego, non licuit frangi. sat celsa laborant

semper, et elatas nostro de munere vires               125

invidit Fortuna sibi; sed concipe magnos,

quamquam fracta, animos. si te Porsenna soluto

plus timuit de ponte fremens, si moenia capta

mox Brenni videre fugam, si denique dirum

Hannibalem iuncto terrae caelique tumultu               130


reppulimus (cum castra tuis iam proxima muris

starent, Collina fulmen pro turre cucurrit,

atque illic iterum timuit natura paventem

post Flegram pugnare Iovem): torpentia tolle

lumina, detersam mentem caligo relinquat.               135

te mirum est vinci; incipies cum vincere, mirum

non erit. utque tibi pateat quo surgere tandem

fessa modo possis, paucis, cognosce, docebo.

Est mihi, quae Latio se sanguine tollit alumnam,

tellus clara viris, cui non dedit optima quondam               140


rerum opifex natura parem; fecundus ab urbe

pollet ager, primo qui vix proscissus aratro

semina tarda sitit vel luxuriante iuvenco

arcana exponit piceam pinguedine glaebam.

assurrexit huic, coxit quod torridus Auster,               145

Niliacum Libycumque solum, collataque semper

arida Mygdoniae damnarunt Gargara falces;

Apulus et Calaber cessit. spes unica rerum,

hanc, Arverne, colens nulli pede cedis in armis,

quosvis vincis equo. testis mihi Caesaris esto               150


hic nimium fortuna pavens, cum colle repulsus

Gergoviae castris miles vix restitit ipsis.

hos ego tam fortes volui, sed cedere Avitum

dum tibi, Roma, paro, rutilat cui maxima dudum

stemmata complexum germen, palmata cucurrit               155

per proavos, gentisque suae te teste, Philagri,

patricius resplendet apex. sed portio quanta est

haec laudum, laudare patres, quos quippe curules

et praefecturas constat debere nepoti?

sint alii, per quos se postuma iactet origo,               160


et priscum titulis numeret genus alter: Avite,

nobilitas tu solus avos. libet edere tanti

gesta viri et primam paucis percurrere vitam.

Solverat in partum generosa puerpera casti

ventris onus; manifesta dedi mox signa futuri               165

principis ac totam fausto trepidi patris aulam

implevi augurio, licet idem grandia nati

culparet fata et pueri iam regna videret.

sed sibi commissum tanto sub pignore cernens

mundi depositum, ne quid tibi, Roma, periret,               170


iuvit fortunam studio. lactantia primum

membra dedit nivibus, glaciemque irrumpere plantis

iussit et attritas parvum ridere pruinas.

surgentes animi Musis formantur et illo

quo Cicerone tonas; didicit quoque facta tuorum               175

ante ducum; didicit pugnas libroque relegit

quae gereret campo. primus vix coeperat esse

ex infante puer, rabidam cum forte cruentis

rictibus atque escas ieiuna fauce parantem

plus catulis stravit (fuerant nam fragmina propter)               180


arrepta de caute lupam, fractusque molari

dissiluit vertex et saxum vulnere sedit.

sic meus Alcides, Nemeae dum saltibus errat,

occurrit monstro vacuus, non robora portans,

non pharetras; stetit ira fremens atque hoste propinquo               185

consuluit solos virtus decepta lacertos.

parva quidem, dicenda tamen: quis promptior isto

tensa catenati summittere colla Molossi,

et lustris recubare feras, interprete nare

discere non visas et in aere quaerere plantas?               190


iam si forte suem latratibus improbus Vmber

terruit, albentes nigro sub gutture lunas

frangere ludus erat colluctantique lacerto

vasta per adversas venabula cogere praedas.

quam pulchrum, cum forte domum post lustra revertens               195

horrore splenderet apri virtusque repugnans

proderet invitum per fortia facta pudorem!

sic Pandioniis castae Tritonidos arvis

Hippolytus roseo sudum radiabat ab ore,

sed simili, gemino flagrans cum Cressa furore               200


transiit affectu matres et fraude novercas.

quid volucrum studium, dat quas natura rapaces

in vulgus prope cognatum? quis doctior isto

instituit varias per nubila iungere lites?

alite vincit aves, celerique per aethera plausu               205

hoc nulli melius pugnator militat unguis.

nec minus haec inter civilia iura secutus

eligitur primus, iuvenis, solus, mala fractae

alliget ut patriae poscatque informe recidi

vectigal. procerum tum forte potentior illic,               210


post etiam princeps, Constantius omnia praestat,

indole defixus tanta et miratus in annis

parvis grande bonum vel in ore precantis ephebi

verba senis. ducis hinc pugnas et foedera regum

pandere, Roma, libet, variis incussa procellis               215

bellorum regi Getico tua Gallia pacis

pignora iussa dare est, inter quae nobilis obses

tu, Theodore, venis, quem pro pietate propinqui

expetis in media pelliti principis aula

tutus, Avite, fide; probat hoc iam Theudoris altum               220


exemplum officii. res mira et digna relatu,

quod fueris blandus, regi placuisse feroci.

hinc te paulatim praelibat sensibus imis

atque animis: vult esse suum; sed spernis amicum

plus quam Romanum gerere. stupet ille repulsam               225

et plus inde places. rigidum sic, Pyrrhe, videbas

Fabricium, ingestas animo cum divite fugit

pauper opes, regem temnens, dum supplice censu

pignus amicitiae vili mendicat ab auro.

Aetium interea, Scythico quia saepe duello est               230


edoctus, sequeris; qui, quamquam celsus in armis.

nil sine te gessit, cum plurima tute sine illo.

nam post Iuthungos et Norica bella subacto

victor Vindelico Belgam, Burgundio quem trux

presserat, absolvit iunctus tibi. vincitur illic               235

cursu Herulus, Chunus iaculis Francusque natatu,

Sauromata clipeo, Salius pede, falce Gelonus,

vulnere vel si quis plangit, cui flesse feriri est

ac ferro perarasse genas vultuque minaci

rubra cicatricum vestigia defodisse.               240


Illustri iam tum donatur celsus honore.

squameus et rutilis etiamnunc livida cristis

ora gerens vix arma domum sordentia castris

rettulerat: nova bella iterum pugnamque sub ipsis

iam patriae muris periturus commovet hostis,               245

Litorius Scythicos equites tum forte subacto

celsus Aremorico Geticum rapiebat in agmen

per terras, Arverne, tuas, qui proxima quaeque

discursu, flammis, ferro, feritate, rapinis

delebant, pacis fallentes nomen inane.               250


huius tum famulum quidam truculentior horum,

mox feriende, feris; ruit ille et tristia fata

commendat domino absenti partemque futuram

vindictae moriens Stygium spe portat ad amnem.

et iam fama viro turres portasque tuenti               255

intuitu pavidae plebis perfert scelus actum.

excutitur, restat, pallet, rubet, alget et ardet,

ac sibimet multas vultum variata per unum

ira facit facies, vel, qui mos saepe dolenti,

plus amat extinctum; tandem prorumpit et arma,               260


arma fremit, pinguisque etiamnum sanguine fertur

lorica, obtusus per barbara vulnera contus

atque sub assiduis dentatus caedibus ensis.

includit suras ocreis capitique micantem

imponit galeam, fulvus cui crescit in altum               265

conus et iratam iaculatur vertice lucem.

et iam scandit equum vulsisque a cardine portis

emicat; adsistunt socio Virtusque Dolorque

et Pudor: armatas pilo petit impiger alas

pugnando pugnam quaerens, pavidumque per agmen               270


multorum interitu compensat quod latet unus.

sic Phrygium Emathia victorem cuspide poscens

Aeacides caeso luctum frenavit amico

per mortes tot, Troia, tuas, iam vilia per se

agmina contentus ruere, strictumque per amplos               275

exerere gladium populos; natat obruta tellus

sanguine, dumque hebetat turba grave caedua telum,

absens in cuncto sibi vulnere iam cadit Hector.

proditus ut tandem tanti qui causa tumultus,

inquit Avitus: 'Age, Scythica nutrite sub arcto               280


qui furis et caeso tantum qui fidis inermi,

congredere armato. multum tibi praestitit ira

iam mea: concessi pugnam iubeoque resistas;

certantem mactasse iuvat.' sic fatur et aequor

prosilit in medium, nec non ferus advenit hostis.               285

ut primum pectus vel comminus ora tulere,

hic ira tremit, ille metu. iam cetera turba

diversis trepidat votis variosque per ictus

pendet ab eventu. sed postquam prima, secunda

tertiaque acta rota est, venit ecce et celsa cruentum               290


perforat hasta virum, post et confinia dorsi

cedit transfosso ruptus bis pectore thorax.

et dum per duplicem sanguis singultat hiatum,

dividua ancipitem carpserunt vulnera vitam.

Haec post gesta viri (temet, Styx livida, testor)               295

intemerata mihi praefectus iura regebat:

et caput hoc sibimet solitis defessa ruinis

Gallia suscipiens Getica pallebat ab ira.

nil prece, nil pretio, nil milite fractus agebat

Aetius; capto terrarum damna patebant               300


Litorio; in Rhodanum proprios producere fines

Theudoridae fixum, nec erat pugnare necesse,

sed migrare Getis. rabidam trux asperat iram

victor; quod sensit Scythicum pro moenibus hostem,

imputat; et nil est gravius, si forsitan umquam               305

vincere contingat, trepido. postquam undique nullum

praesidium ducibusque tuis nil, Roma, relictum est,

foedus, Avite, novas; saevum tua pagina regem

lecta domat; iussisse sat est te quod rogat orbis.

credent hoc umquam gentes populique futuri?               310


littera Romani cassat quod, barbare, vincis.

iura igitur rexit; namque hoc quoque par fuit, ut tum

assertor fieret legum qui nunc erit auctor,

ne dandus populis princeps, caput, induperator,

Caesar et Augustus solum fera proelia nosset.               315

Iam praefecturae perfunctus culmine tandem

se dederat ruri (numquam tamen otia, numquam

desidia imbellis: studiumque et cura quieto

armorum semper): subito cum rupta tumultu

barbaries totas in te transfuderat arctos,               320


Gallia. pugnacem Rugum comitante Gelono

Gepida trux sequitur; Seyrum Burgundio cogit;

Chunus, Bellonotus, Neurus, Bastarna, Toringus,

Bructerus, ulvosa vel quem Nicer alluit unda,

prorumpit Francus; cecidit cito secta bipenni               325

Hercynia in lintres et Rhenum texuit alno;

et iam terrificis diffuderat Attila turmis

in campos se, Belga, tuos. vix liquerat Alpes

Aetius, tenue et rarum sine milite ducens

robur in auxiliis, Geticum male credulus agmen               330


incassum propriis praesumens adfore castris.

nuntius at postquam ductorem perculit, Hunos

iam prope contemptum propriis in sedibus hostem

expectare Getas, versat vagus omnia secum

consilia et mentem curarum fluctibus urget,               335

tandem nutanti sedit sententia celsum

exorare virum, collectisque omnibus una

principibus coram supplex sic talibus infit:

'orbis, Avite, salus, cui non nova gloria nunc est,

quod rogat Aetius; voluisti, et non nocet hostis;               340

vis: prodest. inclusa tenes tot milia nutu,

et populis Geticis sola est tua gratia limes;

infensi semper nobis pacem tibi praestant.

victrices, i, prome aquilas; fac, optime, Chunos,

quorum forte prior fuga nos concusserat olim,               345

bis victos prodesse mihi.' sic fatur, et ille

pollicitus votum fecit spem. protinus inde

avolat et famulas in proelia concitat iras.

ibant pellitae post classica Romula turmae,

ad nomen currente Geta; timet aere vocari               350

dirutus, opprobrium. non damnum barbarus horrens.

hos ad bella trahit iam tum spes orbis Avitus,

vel iam privatus vel adhuc. sic cinnama busto

collis Erythraei portans Phoebeius ales

concitat omne avium vulgus; famulantia currunt               355

agmina, et angustus pennas non explicat aer.

Iam prope fata tui bis senas vulturis alas

complebant (scis namque tuos, scis, Roma, labores):

Aetium Placidus mactavit semivir amens.

vixque tuo impositum capiti diadema, Petroni:               360

ilico barbaries, nec non sibi capta videri

Roma Getis tellusque suo cessura furori.

raptores ceu forte lupi, quis nare sagaci

monstrat odor pinguem clausis ab ovilibus auram,

irritant acuuntque famem portantque rapinae               365

in vultu speciem, patulo ieiunia rictu

fallentes; iam iamque tener spe frangitur agnus,

atque absens avido crepitat iam praeda palato.

quin et Aremoricus piratam Saxona tractus

sperabat, cui pelle salum sulcare Britannum               370

ludus et assuto glaucum mare findere lembo.

Francus Germanum primum Belgamque secundum

sternebat, Rhenumque ferox, Alamanne, bibebas

Romani ripis et utroque superbus in agro

vel civis vel victor eras. sed perdita cernens               375

terrarum spatia princeps iam Maximus, unum

quod fuit in rebus, peditumque equitumque magistrum

te sibi, Avite, legit. collati rumor honoris

invenit agricolam, flexi dum forte ligonis

exercet dentes vel pando pronus aratro               380

vertit inexcoctam per pinguia iugera glaebam.

sic quondam ad patriae res fractas pauper arator,

Cincinnate, venis, veterem cum te induit uxor

ante boves trabeam dictatoremque salignae

excepere fores atque ad sua tecta ferentem               385

quod non persevit, turpique e fasce gravata

vile triumphalis portavit purpura semen.

Vt primum ingesti pondus suscepit honoris,

legas qui veniam poscant, Alamanne, furori,

Saxonis incursus cessat, Chattumque palustri               390

alligat Albis aqua; vixque hoc ter menstrua totum

luna videt, iamque ad populos ac rura feroci

tenta Getae pertendit iter, qua pulsus ab aestu

Oceanus refluum spargit per culta Garumnam;

in flumen currente mari transcendit amarus               395

blanda fluenta latex, fluviique impacta per alveum

salsa peregrinum sibi navigat unda profundum.

hic iam disposito laxantes frena duello

Vesorum proceres raptim suspendit ab ira

rumor, succincto referens diplomate Avitum               400

iam Geticas intrare domos positaque parumper

mole magisterii legati iura subisse.

obstupuere duces pariter Seythicusque senatus

et timuere, suam pacem ne forte negaret.

sic rutilus Phaethonta levem cum carperet axis               405

iam pallente die flagrantique excita mundo

pax elementorum fureret vel sicca propinquus

saeviret per stagna vapor limusque sitiret

pulvereo ponti fundo, tunc unica Phoebi

insuetum clemens extinxit flamma calorem.               410

Hic aliquis tum forte Getes, dum falce recocta

ictibus informat saxoque cacuminat ensem,

iam promptus caluisse tubis, iam iamque frequenti

caede sepulturus terram non hoste sepulto,

claruit ut primum nomen venientis Aviti,               415

exclamat: 'periit bellum, date rursus aratra.

otia si replico priscae bene nota quietis,

non semel iste mihi ferrum tulit. o pudor! o di!

tantum posse fidem! quid foedera lenta minaris,

in damnum mihi fide meum? compendia pacis               420

et praestare iubes nos et debere: quis umquam

crederet? en Getici reges, parere volentes,

inferius regnasse putant. nec dicere saltim

desidiae obtentu possum te proelia nolle:

pacem fortis amas. iam partes sternit Avitus;               425

insuper et Geticas praemissus continet iras

Messianus; adhuc mandasti, et ponimus arma.

quid restat, quod posse velis? quod non sumus hostes,

parva reor; prisco tu si mihi notus in actu es,

auxiliaris ero. vel sic pugnare licebit.'               430

Haec secum rigido Vesus dum corde volutat,

ventum in conspectum fuerat; rex atque magister

propter constiterant; hic vultu erectus, at ille

laetitia erubuit veniamque rubore poposcit.

post hinc germano regis, hinc rege retento               435

Palladiam implicitis manibus subiere Tolosam.

band secus insertis ad pulvinaria palmis

Romulus et Tatius foedus iecere, parentum

cum ferro et rabidis cognato in Marte maritis

Hersilia inseruit Pallantis colle Sabinas.               440

Interea incautam furtivis Vandalus armis

te capit, infidoque tibi Burgundio ductu

extorquet trepidas mactandi principis iras.

heu facinus! in bella iterum quartosque labores

perfida Elisseae crudeseunt classica Byrsae.               445

nutristis quod, fata, malum? conscenderat arces

Euandri Massyla phalanx montesque Quirini

Marmarici pressere pedes rursusque revexit

quae captiva dedit quondam stipendia Barce.

exilium patrum, plebis mala, principe caeso               450

captivum imperium ad Geticas rumor tulit aures.

luce nova veterum coetus de more Getarum

contrahitur; stat prisca annis viridisque senectus

consiliis; squalent vestes ac sordida macro

lintea pinguescunt tergo, nec tangere possunt               455

altatae suram pelles, ac poplite nudo

peronem pauper nodus suspendit equinum.

Postquam in consilium seniorum venit honora

pauperies pacisque simul rex verba poposcit,

dux ait: 'optassem patriis securus in arvis               460

emeritam, fateor, semper fovisse quietem,

ex quo militiae post munia trina superbum

praefecturae apicem quarto iam culmine rexi.

sed dum me nostri princeps modo Maximus orbis,

ignarum, absentem, procerum per mille repulsas               465

ad lituos post iura vocat voluitque sonoris

praeconem mutare tubis, promptissimus istud

arripui officium, vos quo legatus adirem.

foedera prisca precor, quae nune meus ille teneret,

iussissem si forte, senex, cui semper Avitum               470

sectari crevisse fuit. tractare solebam

res Geticas olim; scis te nescisse frequenter

quae suasi nisi facta. tamen fortuna priorem

abripuit genium; periit quodcumque merebar

cum genitore tuo. Narbonem tabe solutum               475

ambierat (tu parvus eras), trepidantia cingens

nailia in infames iam iamque coegerat escas;

iam tristis propriae credebat defore praedae,

si clausus fortasse perit, cum nostra probavit

consilia et refugo laxavit moenia bello.               480

teque ipsum (sunt ecce senes) hoc pectore fultum

hae flentem tenuere manus, si forsitan altrix

te mihi, cum nolles, lactandum tolleret. ecce

advenio et prisci repeto modo pignus amoris.

si tibi nulla fides, nulla est reverentia patris,               485

i durus pacemque nega.' prorumpit ab omni

murmur concilio fremitusque et proelia damnans

seditiosa ciet concordem turba tumultum.

tum rex effatur: 'dudum, dux inclite, culpo

poscere te pacem nostram, cum cogere possis               490

servitium, trahere ac populos in bella sequaces.

ne, quaeso, invidiam patrio mihi nomine inuras:

quid mereor, si nulla iubes? suadere sub illo

quod poteras, modo velle sat est, solumque moratur,

quod cupias nescisse Getas. mihi Romula dudum               495

per te iura placent, parvumque ediscere iussit

ad tua verba pater, docili quo prisca Maronis

carmine molliret Scythicos mihi pagina mores;

iam pacem tum velle doces. sed percipe, quae sit

condicio obsequii: forsan rata pacta probabis.               500

testor, Koma, tuum nobis venerabile nomen

et socium de Marte genus (vel quicquid ab aevo,

nil te mundus habet melius, nil ipsa senatu),

me pacem servare tibi vel velle abolere

quae noster peccavit avus, quem fuscat id unum,               505

quod te, Roma, capit; sed di si vota secundant,

excidii veteris crimen purgare valebit

ultio praesentis, si tu, dux inclite, solum

Augusti subeas nomen. quid lumina flectis?

invitum plus esse decet. non cogimus istud,               510

sed contestamur: Romae sum te duce amicus,

principe te miles. regnum non praeripis ulli,

nec quisquam Latias Augustus possidet arces;

qua vacat, aula tua est. testor, non sufficit istud,

ne noceam; atque tuo hoc utinam diademate fiat,               515

ut prosim! suadere meum est; nam Gallia si te

compulerit, quae iure potest, tibi pareat orbis,

ne pereat,' dixit pariterque in verba petita

dat sanctam cum fratre fidem. discedis, Avite,

maestus, qui Gallos scires non posse latere               520

quid possint servire Getae te principe. namque

civibus ut patuit trepidis te foedera ferre,

occurrunt alacres ignaroque ante tribunal

sternunt; utque satis sibimet numerosa coisse

nobilitas visa est, quam saxa nivalia Cotti               525

despectant, variis nec non quam partibus ambit

Tyrrheni Rhenique liquor, vel longa Pyrenei

quam iuga ab Hispano seclusam iure cohercent,

aggreditur nimio curarum pondere tristem

gaudens turba virum. procerum tum maximus unus,               530

dignus qui patriae personam sumeret, infit:

'quam nos per varios dudum fortuna labores

principe sub puero laceris terat aspera rebus,

fors longum, dux magne, queri, cum quippe dolentum

maxima pars fueris, patriae dum vulnera lugens               535

sollicitudinibus vehementibus exagitaris.

has nobis inter clades ae funera mundi

mors vixisse fuit. sed dum per verba parentum

ignavas colimus leges sanctumque putamus

rem veterem per damna sequi, portavimus umbram               540

imperii, generis contenti ferre vetusti

et vitia ac solitam vestiri murice gentem

more magis quam iure pati. promptissima nuper

fulsit condicio, proprias qua Gallia vires

exereret, trepidam dum Maximus occupat urbem:               545

orbem sät potuit, si te sibi tota magistro

regna reformasset. quis nostrum Belgica rura,

litus Aremorici, Geticas quis moverit iras,

non latet: his tantis tibi cessimus, inclite, bellis.

nunc iam summa vocant; dubio sub tempore regnum               550

non regit ignavus. postponitur ambitus omnis,

ultima cum claros quaerunt: post damna Ticini

ac Trebiae trepidans raptim res publica venit

ad Fabium. Cannas celebres Varrone fugato

Scipiadumque etiam turgentem funere Poenum               555

Livius electus fregit. captivus, ut aiunt,

orbis in urbe iacet; princeps perit, hic caput omne

nunc habet imperium. petimus, conscende tribunal,

erige collapsos; non hoc modo tempora poscunt,

ut Romam plus alter amet. ne forte reare               560

te regno non esse parem: cum Brennica signa

Tarpeium premerent, scis, tum res publica nostra

tota Camillus erat, patriae qui debitus ultor

texit fumantes hostili strage favillas.

non tibi centurias aurum populare paravit,               565

nec modo venales numerosoque asse redemptae

concurrunt ad puncta tribus; suffragia mundi

nullus emit. pauper legeris; quod sufficit unum,

es meritis dives. patriae cur vota moraris,

quae iubet ut iubeas? haec est sententia cunctis:               570

si dominus fis, liber ero.' fragor atria complet

Uierni, quo forte loco pia turba senatus

detulerat vim, vota, preces. locus, hora diesque

dicitur imperio felix, ac protinus illic

nobilium excubias gaudens sollertia mandat.               575

Tertia lux refugis Hyperiona fuderat astris;

concurrunt proceres, ac milite circumfuso

aggere composito statuunt ac torque coronant

castrensi maestum donantque insignia regni;

iam prius induerat solas de principe curas.               580

haud alio quondam vultu Tirynthius heros

pondera suscepit caeli simul atque novercae,

cum Libyca se rupe gigas subduceret et cum

tutior Herculeo sedisset machina dorso.

Hunc tibi, Roma, dedi, patulis dum Gallia campis               585

intonat Augustum plausu faustumque fragorem

portat in exsanguem Boreas iam fortior Austrum.

hic tibi restituet Libyen per vincula quarta,

et cuius solum amissas post saecula multa

Pannonias revocavit iter, iam credere promptum est,               590

quid faciat bellis. o quas tibi saepe iugabit

inflictis gentes aquilis, qui maxima regni

omina privatus fugit, cum forte vianti

excuteret praepes plebeium motus amictum!

laetior at tanto modo principe, prisca deorum,               595

Roma, parens, attolle genas ac turpe veternum

depone; en princeps faciet iuvenescere maior,

quam pueri fecere senem.' finem pater ore

vix dederat: plausere dei fremitusque cucurrit

concilio. felix tempus nevere sorores               600

imperiis, Auguste, tuis et consulis anno

fulva volubilibus duxerunt saecula pensis.


CARMEN VIII


AD PRISCUM VALERIANUM VIRUM PRAEFECTORIUM.


Prisce, decus semper nostrum, cui principe Avito

cognatum sociat purpura celsa genus,

ad tua cum nostrae currant examina nugae,

dico: 'state, vagae; quo properatis? amat.

destrictus semper censor qui diligit extat;               5

dura fronte legit mollis amicitia.

nil totum prodest adiectum laudibus illud,

Vlpia quod rutilat porticus aere meo

vel quod adhuc populo simul et plaudente senatu

ad nostrum reboat concava Roma sophos.'               10

respondent illae: 'properabimus, ibimus, et nos

non retines: tanto iudice culpa placet.

cognitor hoc nullus melior; bene carmina pensat

contemptu tardo, iudicio celeri.'

et quia non potui temeraria sistere verba,               15

hoc rogo, ne dubites lecta dicare rogo.


CARMEN IX


AD FELICEM.

LARGAM SOLLIUS HANC APOLLINARIS

FELICI DOMINO PIOQUE FRATRI

DICIT SIDONIUS SUUS SALUTEM.


Dic, dic quod peto, Magne, dic, amabo,

Felix nomine, mente, honore, forma,               5

natis, coniuge, fratribus, parente,

germanis genitoris atque matris

et summo patruelium Camillo,

quid nugas temerarias amici,

sparsit quas tenerae iocus iuventae,               10


in formam redigi iubes libelli,

ingentem simul et repente fascem

conflari invidiae et perire chartam?

mandatis famulor, sed ante testor,

lector quas patieris hic salebras.               15

Non nos currimus aggerem vetustum

nec quicquam invenies, ubi priorum

antiquas terat orbitas Thalia,

non hic antipodas salumque rubrum,

non hic Memnonios canemus Indos               20


Aurorae face civica perustos;

non Artaxata, Susa, Bactra, Carrhas,

non coctam Babylona personabo,

quae largum fluvio patens alumno

inclusum bibit hinc et inde Tigrim               25.

non hic Assyriis Ninum priorem,

non Medis caput Arbacen profabor,

nec quam divite, cum refugit hostem,

arsit Sardanapallus in favilla.

non Cyrum Astyagis loquar nepotem,               30


nutritum ubere quem ferunt canino,

cuius non valuit rapacitatem

vel Lydi satiare gaza Croesi;

cuius nec feritas subacta tunc est,

caesis milibus ante cum ducentis		35

in vallis Scythicae coactus artum

orbatae ad Tomyris veniret utrem.

Non hic Cecropios leges triumphos.

vel si quo Marathon rubet duello,

aut, cum milia mille concitaret,               40


inflatum numerositate Xerxen,

atque hunc fluminibus satis profundis

confestim ebibitis adhuc sitisse;

nec non Thermopylas et Helles undas

spretis obicibus soli salique               45

insanis equitasse cum catervis

admissoque in Athon tumente ponto

iuxta frondiferae cacumen Alpis

scalptas classibus isse per cavernas.

Non prolem Garamantici Tonantis,               50


regnis principibusque principantem,

porrectas Asiae loquar paterno

actum fulmine pervolasse terras

et primum Darii tumultuantes

praefectos satrapasque perculisse,               55

mox ipsum solio patrum superbum

cognatosque sibi deos crepantem

captis coniuge, liberis, parente

in casus hominis redire iussum;

qui cum maxima bella concitasset               60


tota et Persidis undique gregatae

uno constituisset arma campo,

hoc solum perhibetur assecutus,

dormire ut melius liberet hosti.

Non vectos Minyas loquente silva               	65

dicam Phasiaco stetisse portu,

forma percita cum ducis Pelasgi

molliret rabidos virago tauros,

nec tum territa, cum suus colonus

post anguis domiti satos molares               70


armatas tremebundus inter herbas

florere in segetem stuperet hostem

et pugnantibus hinc et hinc aristis

supra belliferas madere glaebas

culmosos viridi cruore fratres.               75

Non hic terrigenam loquar cohortem

admixto mage vividam veneno,

cui praeter speciem modo carentem

angues corporibus voluminosis

alte squamea crura porrigentes               80


in vestigia fauce desinebant.

sic formae triplicis procax iuventus

tellurem pede proterens voraci

currebat capitum stupenda gressu

et, cum classica numinum sonabant,               85

mox contra tonitrus resibilante

audebat superos ciere planta.

nec Flegrae legis ampliata rura,

missi dum volitant per astra montes

Pindus, Pelion, Ossa, Olympus, Othrys               90


cum silvis, gregibus, feris, pruinis,

saxis, fontibus, oppidis levati

vibrantum spatiosiore dextra.

Non hic Herculis excolam labores,

cui sus, cerva, leo, gigas, Amazon,               95

hospes, taurus, Eryx, aves, Lycus, fur,

Nessus, Lips, iuga, poma, virgo, serpens,

Oete, Thraces equi, boves Hiberae,

luctator fluvius, canis triformis

portatusque polus polum dederunt.               100


Non hic Elida nobilem quadrigis

nec notam nimis amnis ex amore

versu prosequar, ut per ima ponti

Alpheus fluat atque transmarina

in fluctus cadat unda coniugales.               105

Non hic Tantaleam domum retexam,

qua mixtum Pelopea per parentem est

prolis facta soror novoque monstro

infamem genuit pater nepotem;

nil maestum hic canitur; nec esculentam               110


fletus pingimus ad dapem Thyestae,

fratris crimine qui miser voratis

vivum pignoribus fuit sepulcrum,

cum post has epulas repente flexis

Titan curribus occidens ad ortum               115

convivam fugeret, diem fugaret.

Nec Fryx pastor erit tibi legendus,

decrescens cui Dindymon reciso

fertur vertice texuisse classem,

cum iussu Veneris patrocinantis               120


terras Oebalias et hospitales

raptor depopulatus est Amyclas,

praedam trans pelagus petens sequacem.

sed nec Pergama nec decenne bellum

nec saevas Agamemnonis phalangas               125

nec periuria persequar Sinonis,

arx quo Palladio dicata signo

pellaci reserata proditore

portantem pedites equum recepit.

Non hic Maeoniae stilo Camenae               130


civis Dulichiique Thessalique

virtutem sapientiamque narro,

quorum hic Peliaco putatur antro

venatu, fidibus, palaestra et herbis

sub Saturnigena sene institutus,               135

dum nunc lustra terens puer ferarum

passim per Pholoen iacet nivosam,

nunc praesepibus accubans amatis

dormit mollius in iuba magistri;

inde Scyriadum datus parenti               140


falsae nomina pertulisse Pyrrhae

atque inter tetricae choros Minervae

occultos Veneri rotasse thyrsos;

postremo ad Frygiae sonum rapinae

tractus laudibus Hectoris trahendi.               145

ast illum, cui contigit paternam

quartum post Ithacam redire lustrum,

nec Zmyrnae satis explicat volumen.

nam quis continuare possit illos

quos terra et pelago tulit labores:               150


raptum Palladium, repertum Achillem,

captum praepetibus Dolona plantis

et Rhesi niveas prius quadrigas,

Xanthi quam biberent fluenta, tractas,

ereptam quoque quam deus patronus,               155

Filocteta, tibi dedit pharetram.

Aiacem Telamonium furentem,

quod sese ante rates agente causam

pugnacis tulit eloquens coronam,

vitatum hinc Polyphemon atque Circen               160


et Laestrygonii famem tyranni,

tum pomaria divitis, Calypso et

Sirenas pereuntibus placentes,

vitatas tenebras facemque Naupli

et Scyllae rabidum voracis inguen               165

vel Tauromenitana quos Charybdis

ructato scopulos cavat profunde?

Non divos specialibus faventes

agris, urbibus insulisque canto,

Saturnum Latio Iovemque Cretae               170


Iunonemque Samo Rhodoque Solem,

Hennae Persephonen, Minervam Hymetto,

Vulcanum Liparae, Papho Dionen,

Argis Persea, Lampsaco Priapum,

Thebis Euhion Ilioque Vestam,               175

Thymbrae Delion, Arcadem Lycaeo,

Martem Thracibus ac Scythis Dianam,

quos fecere deos dicata templa,

tus, sal, far, mola vel superfluarum

consecratio caerimoniarum.               180


Non eum Triptolemo verendam Eleusin,

qui primas populis dedere aristas

pastis Chaonium per ilicetum,

non Apin Mareoticum sonabo

ad Memphitica sistra concitari.               185

non dicam Lacedaemonos iuventam

unctas Tyndaridis dicasse luctas,

doctos quos patriis palen Therapnis

gymnas Bebrycii tremit theatri;

non sortes Lyciasque Caeritumque,               190


responsa aut Themidis priora Delphis,

nec quae fulmine Tuscus expiato

saeptum numina quaerit ad bidental;

nec quos Euganeum bibens Timavum

colle Antenoreo videbat augur               195

divos Thessalicam movere pugnam;

nec quos Amphiaraus et Melampus

* *

ex ipsis rapuit deos favillis

per templum male fluctuante flamma

gaudens lumine perdito Metellus.               200


non hic Cinyfius canetur Hammon

mitratum caput elevans harenis,

vix se post hecatombion litatum

suetus promere Syrtium barathro.

non hic Dindyma nec crepante buxo               205

Curetas Berecynthiam sonantes,

non Bacchum trieterica exerentem

describam et tremulas furore festo

ire in Bassaridas vel infulatos

aram ad turicremam rotare mystas.               210


Non hic Hesiodea pinguis Ascrae

spectes carmina Pindarique chordas;

non hic socciferi iocos Menandri,

non laesi Archilochi feros iambos,

vel plus Stesichori graves Camenas,               215

aut quod composuit puella Lesbis,

non quod Mantua contumax Homero

adiecit Latiaribus loquelis,

aequari sibimet subinde livens

busto Parthenopam Maroniano;               220


non quod post satiras epistularum

sermonumque sales novumque epodon,

libros carminis ac poeticam artem

Phoebi laudibus et vagae Dianae

conscriptis voluit sonare Flaccus;               225

non quod Papinius tuus meusque

inter Labdacios sonat furores

aut cum forte pedum minore rhythmo

pingit gemmea prata silvularum.

Non quod Corduba praepotens alumnis               230


facundum ciet hic putes legendum,

quorum unus colit hispidum Platona

incassumque suum monet Neronem,

orchestram quatit alter Euripidis,

pictum faecibus Aeschylon secutus               235

aut plaustris solitum sonare Thespin,

qui post pulpita trita sub cothurno

ducebant olidae marem capellae;

pugnam tertius ille Gallicani

dixit Caesaris, ut gener socerque               240


cognata impulerint in arma Romam,

tantum dans lacrimas suis Philippis,

ut credat Cremerae levem ruinam,

infra et censeat Alliam dolendam

ac Brenni in trutina Iovem redemptum,               245

postponat Trebiam gravesque Cannas,

stragem nec Trasimenicam loquatur,

fratres Scipiadas putet silendos,

quos Tartesiacus retentat orbis,

Eufraten taceat male appetitum,               250


Crassorum et madidas cruore Carrhas

vel quos, Spartace, consulum solebas

victrici gladios fugare sica,

ipsum nec fleat ille plus duellum,

quod post Cimbrica turbidus trophaea               255

et vinctum Nasamonium Iugurtham,

dum quaerit Mithridaticum triumphum,

Arpinas voluit movere Sullae.

Non Gaetulicus hic tibi legetur,

non Marsus, Pedo, Silius, Tibullus,               260


non quod Sulpiciae iocus Thaliae

scripsit blandiloquum suo Caleno,

non Persi rigor aut lepos Properti,

sed nec centimeter Terentianus.

non Lucilius hic Lucretiusque est,               265

non Turnus, Memor, Ennius, Catullus,

Stella et Septimius Petroniusque

aut mordax sine fine Martialis,

non qui tempore Caesaris secundi

aeterno incoluit Tomos reatu,               270


nec qui consimili deinde casu

ad vulgi tenuem strepentis auram

irati fuit histrionis exul,

non Pelusiaco satus Canopo,

qui ferruginei toros mariti               275

et Musa canit inferos superna,

nec qui iam patribus fuere nostris

primo tempore maximi sodales,

quorum unus Bonifatium secutus

nec non praecipitem Sebastianum               280


natales puer horruit Cadurcos

plus Pandionias amans Athenas:

cuius si varium legas poema,

tunc Phoebum vel Hyantias puellas

potata madidas ab Hippocrene,               285

tunc Amphiona filiumque Maiae,

tunc vatem Rhodopeium sonare

collato modulamine arbitreris.

Non tu hic nunc legeris tuumque fulmen,

o dignissime Quintianus alter,               290


spernens qui Ligurum solum et penates

mutato lare Gallias amasti,

inter classica, signa, pila, turmas

laudans Aetium vacansque libro,

in castris hederate laureatis.               295

sed nec tertius ille nunc legetur,

Baetin qui patrium semel relinquens

undosae petiit sitim Ravennae,

plosores cui fulgidam Quirites

et carus popularitate princeps               300


Traiano statuam foro locarunt.

Sed ne tu mihi comparare temptes,

quos multo minor ipse plus adoro,

Paulinum Ampeliumque Symmachumque,

Messalam ingenii satis profundi               305

et nulli modo Martium secundum,

dicendi arte nova parem vetustis

Petrum et cum loquitur nimis stupendum,

vel quem municipalibus poetis

praeponit bene Vilicum senatus,               310


nostrum aut quos retinet solum disertos,

dulcem Anthedion et mihi magistri

musas sat venerabiles Hoeni,

acrem Lampridium, catum Leonem

praestantemque tuba Severianum               315

et sic scribere non minus valentem,

Marcus Quintilianus ut solebat.

Nos valde sterilis modos Camenae

rarae credimus hos brevique chartae,

quae scombros merito piperque portet.               320


nam quisnam deus hoc dabit reiectae,

ut vel suscipiens bonos odores,

nardum ac pinguia Nicerotianis

quae fragrant alabastra tincta sucis,

Indo cinnamon ex rogo petitum,               325

quo Phoenix iuvenescit occidendo,

costum, malobathrum, rosas, amomum,

myrrham, tus, opobalsamumque servet?

quapropter facinus meum tuere

et condiscipuli tibi obsequentis               330


incautum precor asseras pudorem.

germanum tamen ante sed memento,

doctrinae columen, Probum advocare,

isti qui valet exarationi

destrictum bonus applicare theta.               335

novi sed bene, non refello culpam,

nec doctis placet impudens poeta;

sed nec turgida contumeliosi

lectoris nimium verebor ora,

si tamquam gravior severiorque               340


nostrae Terpsichores iocum refutans

rugato Cato tertius labello

narem rhinoceroticam minetur.

non te terreat hic nimis peritus;

verum si cupias probare, tanta               345

nullus scit, mihi crede, quanta nescit.


CARMEN X


PRAEFATIO EPITHALAMII RURICIO ET IBERIAE DICTI.


Flucticolae cum festa nurus Pagasaea per antra

rupe sub Emathia Pelion explicuit,

angustabat humum superum satis ampla supellex;

certabant gazis hinc polus, hinc pelagus;

ducebatque choros viridi prope tectus amictu               5

caeruleae pallae concolor ipse socer;

nympha quoque in thalamos veniens de gurgite nuda

vestiti coepit membra timere viri.

tum divum quicumque aderat terrore remoto

quo quis pollebat lusit in officio.               10


Iuppiter emisit tepidum sine pondere fulmen

et dixit: 'melius nunc Cytherea calet.'

Pollux tum caestu laudatus, Castor habenis,

Pallas tum cristis, Delia tum pharetris;

Alcides clava, Mavors tum lusit in hasta,               15

Arcas tum virga, nebride tum Bromius.

hic et Pipliadas induxerat optimus Orpheus

chordis, voce, manu, carminibus, calamis.

ambitiosus Hymen totas ibi contulit artes;

qui non ingenio, fors placuit genio.               20


fescennina tamen non sunt admissa, priusquam

intonuit solita noster Apollo lyra.


CARMEN XI


EPITHALAMIUM.


Inter Cyaneas, Ephyraea cacumina, cautes

qua super Idalium levat Orithyion in aethram

exesi sale montis apex. ubi forte vagantem,

dum fugit, et fixit trepidus Symplegada Tifys,

atque recurrentem ructatum ad rauca Maleam               5

exit in Isthmiacum pelagus claudentibus alis

saxorum de rupe sinus, quo saepe recessu

sic tamquam toto coeat de lumine caeli,

artatur collecta dies tremulasque per undas

insequitur secreta vadi, transmittitur alto               10


perfusus splendore latex miroque relatu

lympha bibit solem tenuique inserta fluento

perforat arenti radio lux sicca liquorem.

Profecit studio spatium; nam Lemnius illic

ceu templum lusit Veneri fulmenque relinquens               15

hic ferrugineus fumavit saepe Pyragmon.

hic lapis est, de quinque locis dans quinque colores,

Aethiopus, Frygius, Parius, Poenus, Lacedaemon,

purpureus, viridis, maculosus, eburnus et albus.

postes chrysolithi fulvus diffulgurat ardor;               20


myrrhina, sardonyches, amethystus Hiberus, iaspis

Indus, Chalcidicus, Scythicus, beryllus, achates

attollunt duplices argenti cardine valvas,

per quas inclusi lucem vomit umbra smaragdi;

limina crassus onyx crustat propterque hyacinthi               25

caerula concordem faciunt in stagna colorem.

exterior non compta silex, sed prominet alte

asper ab assiduo lympharum verbere pumex.

interiore loco simulavit Mulciber auro

extantes late scopulos atque arte magistra               30


ingenti cultu naturae inculta fefellit,

huic operi insistens, quod necdum noverat illa

quae post Lemniacis damnavit furta catenis.

squameus huc Triton duplicis confinia dorsi

qua coeunt supra sinuamina tortilis alvi               35

inter aquas calido portabat corde Dionen.

sed premit adiecto radiantis pondere conchae

semiferi Galatea latus, quod pollice fixo

vellit, et occulto spondet conubia tactu.

tum gaudens torquente ioco subridet amator               40


vulnere iamque suam parcenti pistre flagellat.

pone subit turmis flagrantibus agmen Amorum;

hic cohibet delphina rosis, viridique iuvenco

hic vectus spretis pendet per cornua frenis;

hi stantes motu titubant plantaque madenti               45

labuntur firmantque pedum vestigia pennis,

illa recurvato demiserat ora lacerto

mollia; marcebant violae graviorque sopore

coeperat attritu florum descendere cervix.

solus de numero fratrum qui pulchrior ille est               50


deerat Amor, dum festa parat celeberrima Gallis,

quae socer Ommatius, magnorum maior avorum

patriciaeque nepos gentis, natae generoque

excolit auspiciis faustis. sed fulsit ut ille

forte dies, matrem celeri petit ipse volatu,               55

cuius fax, arcus, gorytus pendebat. at ille

cernuus et laevae pendens in margine palmae

libratos per inane pedes adverberat alis,

oscula sic matris carpens somnoque refusae

semisopora levi scalpebat lumina penna.               60


tum prior his alacer coepit: 'nova gaudia porto

felicis praedae, genetrix. calet ille superbus

Ruricius nostris facibus dulcique veneno

tactus votivum suspirat corde dolorem.

esset si praesens aetas, impenderet illi               65

Lemnias imperium, Cressa stamen labyrinthi,

Alceste vitam, Circe herbas, poma Calypso,

Scylla comas, Atalanta pedes, Medea furores,

Hippodame ceras, cygno Iove nata coronam;

huic Dido in ferrum, simul in suspendia Phyllis,               70


Euadne in flammas et Sestias isset in undas.'

His haec illa refert: 'Gaudemus, nate, rebellem

quod vincis laudasque virum; sed forma puellae est,

quam si spectasset quondam Stheneboeius heros,

non pro contemptu domuisset monstra Chimaerae;               75

Thermodontiaca vel qui genetrice superbus

sprevit Gnosiacae temeraria vota novercae,

hac visa occiderat, fateor, sed crimine vero;

et si iudicio forsan mihi quarta fuisset,

me quoque Rhoetea damnasset pastor in Ida;               80


'vincere' vel 'si optas, istam da, malo, puellam'

dixerat: hanc dederam formam pro munere formae:

tantus honor geniusque genis; collata rubori

pallida blatta latet depressaque lumine vultus

nigrescunt vincto bacarum fulgura collo.               85

te quoque multimodis ambisset, Hiberia, ludis

axe Pelops, cursu Hippomenes luctaque Achelous,

Aeneas bellis, spectatus Gorgone Perseus;

nec minor haec species, totiens cui Iuppiter esset

Delia, taurus, olor, satyrus, draco, fulmen et aurum.               90


quare age, iungantur; nam census, forma genusque

conveniunt: nil hic dispar tua fixit arundo.

sed quid vota moror?' dixit currumque poposcit,

cui dederant crystalla iugum, quae frigore primo;

orbis adhuc teneri glacies ubi Caucason auget,               95

strinxit Hyperboreis Tanaitica crusta pruinis

naturam sumens gemmae, quia perdidit undae.

perforat hanc fulvo formatus temo metallo;

miserat hoc fluvius, cuius sub gurgite Nymphae

Mygdonium fovere Midam, qui pauper in auro               100


ditavit versis Pactoli flumina votis.

splendet perspicuo radios rota margine cingens

Marmaricae de fauce ferae, dum belua curvis

dentibus excussis gemit exarmarier ora;

misit et hoc munus tepidas qui nudus Erythras,               105

concolor Aethiopi vel crinem pinguis amomo,

fluxus odoratis vexat venatibus Indus,

illa tamen pasci suetos per Cypron olores

vittata stringit myrto, quis cetera tensis

lactea puniceo sinuantur colla corallo.               110


Ergo iter aggressi: pendens rota sulcat inanem

aera et in liquido non solvitur orbita tractu.

hic triplex uno comitatur Gratia nexu,

hic redolet patulo Fortunae Copia cornu,

hic spargit calathis, sed flores Flora perennes,               115

hic Cererem Siculam Farius comitatur Osiris,

hic gravidos Pomona sinus pro tempore portat,

hic Pallas madidis venit inter prela trapetis,

hic distincta latus maculosa nebride Thyias

Indica Echionio Bromii rotat orgia thyrso,               120


hic et Sigeis specubus qui Dindyma ludit

iam sectus recalet Corybas, cui gutture ravo

ignem per bifores regemunt cava buxa cavernas.

Sic ventum ad thalamos: tus, nardum, balsama, myrrhae

hic sunt, hic Phoenix busti dat cinnama vivi,               125

proxima quin etiam festorum afflata calore

iam minus alget hiemps, speciemque tenentia vernam

hoc dant vota loco, quod non dant tempora mundo.

tum Paphie dextram iuvenis dextramque puellae

complectens paucis cecinit sollemnia dictis,               130


ne facerent vel verba moram: 'feliciter aevum

ducite concordes; sint nati sintque nepotes;

cernat et in proavo sibimet quod pronepos optet.'


CARMEN XII


AD V. C. CATVLLINVM.


Quid me, etsi valeam, parare carmen

Fescenninicolae iubes Diones

inter crinigeras situm catervas

et Germanica verba sustinentem,

laudantem tetrico subinde vultu               5

quod Burgundio cantat esculentus,

infundens acido comam butyro?

vis dicam tibi, quid poema frangat?

ex hoc barbaricis abacta plectris

spernit senipedem stilum Thalia,               10

ex quo septipedes videt patronos.

felices oculos tuos et aures

felicemque libet vocare nasum

cui non allia sordidaeque caepae

ructant mane novo decem apparatus,               15

quem non ut vetulum patris parentem

nutricisque virum die nec orto

tot tantique petunt simul gigantes,

quot vix Alcinoi culina ferret.

Sed iam Musa tacet tenetque habenas               20

paucis hendecasyllabis iocata,

ne quisquam satiram vel hos vocaret.


CARMEN XIII


AD IMPERATOREM MAIORIANVM. 


Amphitryoniaden perhibet veneranda vetustas,

dum relevat terras, promeruisse polos.

sed licet in nuda torvus confregerit ulna

ille Cleonaeae guttura rauca ferae,

et quamquam ardenti gladio vix straverit hydram,               5

cum duplices pareret vulnere mors animas,

captivumque ferens silva ex Erymanthide monstrum

exarmata feri riserit ora suis,

collaque flammigenae disrumpens fumida furis

tandem directas iusserit ire boves,               10

taurus, cerva, Gigas, hospes, luctator, Amazon,

Thraex, canis, Hesperides sint monimenta viri,

nulla tamen fuso prior est Geryone pugna,

uni tergeminum cui tulit ille caput.

haec quondam Alcides; at tu Tirynthius alter,               15

sed princeps, magni maxima cura dei,

quem draco, cervus, aper paribus sensere sagittis,

cum dens, cum virus, cum fuga nil valuit,

Geryonen nos esse puta monstrumque tributum;

hinc capita, ut vivam, tu mihi tolle tria.               20

Has supplex famulus preces dicavit

responsum opperiens pium ac salubre.

ut reddas patriam simulque vitam

Lugdunum exonerans suis ruinis,

hoc te Sidonius tuus precatur:               25

sic te Sidonio recocta fuco

multos purpura vestiat per annos;

sic lustro imperii perennis acto

quinquennalia fascibus dicentur;

sic ripae duplicis tumore fracto               30

detonsus Vachalim bibat Sigamber.

quod si contuleris tuo poetae,

mandem perpetuis legenda fastis

quaecumque egregiis geris triumphis.

nam nunc Musa loquax tacet tributo,               35

quae pro Virgilio Terentioque

sextantes legit unciasque fisci,

Marsyaeque timet manum ac rudentem,

qui Phoebi ex odio vetustiore

nunc suspendia vatibus minatur.               40


CARMEN XIV


SIDONIUS POLEMIO SUO SALUTEM.


1. Dum post profectionem tuam, mi Polemi, frater amantissime, mecum granditer

reputo, quatinus in votis tuis philosophi fescennina cantarem, obrepsit materia, qua

decursa facile dinosci valet magis me doctrinae quam causae tuae habuisse rationem.

omissa itaque epithalamii teneritudine per asperrimas philosophiae et salebrosissimas

regiones stilum traxi; quarum talis ordo est, ut sine plurimis novis verbis, quae praefata

pace reliquorum eloquentum specialiter tibi et Complatonicis tuis nota sunt, nugae

ipsae non valuerint expediri. 2. videris, utrum aures quorundam per imperitiam temere

mentionem centri, proportionis, diastematum, climatum vel myrarum epithalamio con

ducibilem non putent. illud certe consulari viro vere Magno, quaestorio viro Domnulo,

spectabili viro Leone ducibus audacter affirmo, musicam et astrologiam, quae sunt

infra arithmeticam consequentia membra philosophiae, nullatenus posse sine hisce

nominibus indicari; quae si quispiam ut Graeca, sicut sunt, et peregrina verba con

tempserit, noverit sibi aut super huiuscemodi artis mentione supersedendum aut nihil

omnino se aut certe non ad assem Latiari lingua hinc posse disserere. 3. quod si aliquis

secus atque assero rem se habere censuerit, do quidem absens obtrectatoribus manus;

sed noverint sententiam meam discrepantia sentientis sine Marco Varrone, sine Sereno,

non Septimio, sed Sammonico, sine Censorino, qui de die natali volumen illustre con

fecit, non posse damnari. 4. lecturus es hic etiam novum verbum, id est essentiam;

sed scias hoc ipsum dixisse Ciceronem; nam essentiam nec non et indoloriam

nominavit, addens: 'licet enim novis rebus nova nomina imponere'; et recte dixit. nam

sicut ab eo quod est verbi gratia sapere et intellegere sapientiam et intellegentiam
nominamus, regulariter et ab eo quod est esse essentiam non tacemus.

igitur, quoniam tui amoris studio inductus homo Gallus scholae sophisticae intromisi

materiam, vel te potissimum facti mei deprecatorem requiro. illi Venus vel Amorum

commenticia pigmenta tribuantur, cui defuerit sic posse laudari. vale.


PRAEFATIO EPITHALAMII POLEMIO ET ARANEOLAE DICTI.


Prosper conubio dies coruscat,

quem Clotho niveis benigna pensis,

albus quem picei lapillus Indi, 

quem pacis simul arbor et iuventae 

aeternumque virens oliva signet.               5

eia, Calliope, nitente palma

da sacri laticis loquacitatem, 

quem fodit pede Pegasus volanti 

cognato madidus iubam veneno. 

non hic impietas, nec hanc puellam                10

donat mortibus ambitus procorum; 

non hic Oenomai cruenta circo 

audit pacta Pelops nec insequentem 

pallens Hippomenes ad ima metae 

tardat Schoenida ter cadente pomo;                15

non hic Herculeas videt palaestras 

Aetola Calydon stupens ab arce, 

cum cornu fluvii superbientis 

Alcides premeret, subinde fessum 

undoso refovens ab hoste pectus;                20

sed doctus iuvenis decensque virgo, 

ortu culmina Galliae tenentes 

iunguntur: cito, diva, necte chordas, 

nec quod detonuit Camena maior, 

nostram pauperiem silere cogas.                25

ad taedas Thetidis probante Phoebo 

et Chiron cecinit minore plectro, 

nec risit pia turba rusticantem, 

quamvis saepe senex biformis illic 

carmen rumperet hinniente cantu.               30


CARMEN XV


EPITHALAMIUM.


Forte procellosi remeans ex arce Caferei,

Phoebados Iliacae raptum satis ulta pudorem,

Pallas Erechtheo Xanthum mutabat Hymetto.

aurato micat aere caput, maiusque serenum

de terrore capit; posito nam fulmine necdum               5

Cinyphio Tritone truces hilaraverat artus.

Gorgo tenet pectus medium, factura videnti

et truncata moras; nitet insidiosa superbum

effigies vivitque anima pereunte venustas;

alta cerastarum spiris caput asperat atrum               10


congeries, torquet maculosa volumina mordax

crinis, et irati dant sibila taetra capilli.

squameus ad mediam thorax non pervenit alvum

post chalybem pendente peplo; tegit extima limbi

circite palla pedes, qui cum sub veste moventur,               15

crispato rigidae crepitant in syrmate rugae.

laevam parma tegit Flegraei plena tumultus:

hic rotat excussum vibrans in sidera Pindum

Enceladus, rabido fit missilis Ossa Typhoeo;

Porfyrion Pangaea rapit, Rhodopenque Adamastor               20


Strymonio cum fonte levat, veniensque superne

intorto calidum restinguit flumine fulmen;

hic Pallas Pallanta petit, cui Gorgone visa

invenit solidum iam lancea tarda cadaver;

hic Lemnon pro fratre Mimas contra aegida torquet               25

impulsumque quatit iaculabilis insula caelum:

plurimus hic Briareus populoso corpore pugnat,

cognatam portans aciem, cui vertice ab uno

cernas ramosis palmas fruticare lacertis.

nec species solas monstris, dedit arte furorem               30


Mulciber, atque ipsas timuit quas finxerat iras.

hastam dextra tenet, nuper quam valle Aracynthi

ipsa sibi posita Pallas protraxit oliva.

hoc steterat genio, super ut vestigia divae

labentes teneat Marathonia baca trapetas.               35

Hic duo templa micant; quorum supereminet unus

ut meritis, sic sede locus, qui continet alta

scrutantes ratione viros, quid machina caeli,

quid tellus, quid fossa maris, quid turbidus aer,

quid noctis lucisque vice s, quid menstrua lunae               40


incrementa parent, totidem cur damna sequantur.

ilicet hic summi resident septem sapientes,

innumerabilium primordia philosophorum:

Thales Mileto genitus vadimonia damnat;

Lindie tu Cleobule iubes, modus optimus ut sit;               45

tu meditans totura decoras, Periandre, Corinthon;

Atticus inde Solon 'ne quid nimis' approbat unum:

Prienaee Bia, plures ais esse malignos;

tu Mytilene satus cognoscere, Pittace, tempus,

noscere sese ipsum, Chilon Spartane, docebas;               50


asserit hic Samius post docta silentia lustri

Pythagoras, solidum princeps quod musica mundum

temperet et certis concentum reddat ab astris,

signaque, zodiacus quae circulus axe supremo

terna quater retinet, proprio non currere motu,               55

aequis inter se spatiis tamen esse locata

fixaque signifero pariter quoque cernua ferri,

praecipuumque etiam septem vaga sidera cantum

hinc dare, perfectus numerus quod uterque habeatur,

hoc numero affirmans, hoc ordine cuncta rotari;               60


falciferi Cronon ire senis per summa polorum,

Martis contiguum medio Iove pergere sidus,

post hos iam quarto se flectere tramite Solem,

sic placidam Paphien servare diastema quintum,

Arcadium sexto, Lunam sic orbe supremo               65

ter denas tropico prope currere climate myras.

si quos ergo chelys, si quos lyra, tibia si quos

ediderint cum voce modos, exemplar ad istud

ponderibus positis, quantum proportio suadet,

intervalla sequi septeni sideris edit;               70


harmoniam dicens etiam, quod quattuor istis

sic sedeant elementa modis, ut pondere magnis

sit locus inferior; media tellure quod autem

perfecte medium est, imum patet esse rotundi;

hinc fieri, ut terram levior superemicet unda,               75

altior his quoque sit qui purior eminet aer,

omnia concludat caelum levitate suprema,

pendeat et totum simul hoc ab origine centri.

Thales hic etiam numeris perquirit et astris.

defectum ut Phoebi nec non Lunaeque laborem               80


nuntiet anterius; sed rebus inutile ponit

principium, dum credit aquis subsistere mundum.

huius discipuli versa est sententia dicens

principiis propriis semper res quasque creari,

singula qui quosdam fontes decernit habere               85

aeternum irriguos ac rerum semine plenos.

hunc etiam sequitur, qui gignere cuncta putabat

hunc aerem, pariterque deos sic autumat ortos.

quartus Anaxagoras Thaletica dogmata servat,

sed divinum animum sentit, qui fecerit orbem.               90


iunior huic iunctus residet collega, sed idem

materiam cunctis creaturis aera credens

iudicat inde deum, faceret quo cuncta, tulisse.

post hos Arcesilas divina mente paratam

conicit hanc molem, confectam partibus illis,               95

quas atomos vocat ipse leves. Socratica post hunc

secta micat, quae de naturae pondere migrans

ad mores hominum limandos transtulit usum.

hanc sectam perhibent summum excoluisse Platona,

sed triplici formasse modo, dum primus et unus               100


physica vel logico, logicum vel iungit ad ethos.

invenit hic princeps quid prima essentia distet

a summo sextoque bono, cum denique saxa

sint tantum penitusque nihil nisi esse probentur;

proxima succedant, quibus esse et vivere promptum est,               105

addere quis possis nil amplius, arbor et herba;

tertia sit pecorum, quorum esse et vivere motu

non caret et sensu; mortales quarta deinde

respiciat factura suos, quibus esse, moveri,

vivere cum sensu datur, et supereminet illud,               110


quod sapiunt veroque valent discernere falsum;

quinta creaturas superas substantia prodat,

quas quidam dixere deos, quia corpora sumant

contemplanda homini, paulo post ipsa relinquant

inque suam redeant, si qua est tenuissima, formam;               115

sic fieri, ut pateat substantia summa creator,

sexta tamen supraque nihil sed cuncta sub ipso;

hoc in gymnasio Polemi Sapientia vitam

excolit adiunctamque suo fovet ipsa Platoni;

obviet et quamquam totis Academia sectis               120


atque neget verum, veris hunc laudibus ornat.

Stoica post istos, sed concordantibus ipsis,

Chrysippus Zenonque docent praecepta tenere.

exclusi prope iam Cynici, sed limine restant;

ast Epicureos eliminat undique virtus.               125

At parte ex alia textrino prima Minervae

palla Iovis rutilat, cuius bis coctus aeno

serica Sidonius fucabat stamina murex.

ebria nec solum spirat conchylia sandix;

insertum nam fulgur habet, filoque rigenti               130


ardebat gravidum de fragmine fulminis ostrum.

hic viridis proprio Glaucus pendebat amictu;

undabant hic arte sinus, fictoque tumore

mersabat pandas tempestas texta carinas.

Amphitryoniadi surgebat tertia vestis:               135

parvulus hic gemino cinctus serpente novercae

inscius arridet monstris ludumque putando

insidias, dum nescit, amat vultuque dolentis

extingui deflet, quos ipse interficit, angues.

praeterea sparsis sunt haec subiecta figuris:               140


sus, leo, cerva, gigans, taurus, iuga, Cerberus, hydra,

hospes, Nessus, Eryx, volucres, Thrax, Cacus, Amazon,

grex, fluvius, Libs, poma, Lycus, virgo, polus, Oete.

hoc opus, et si quid superest quod numina vestit,

virgineae posuere manus. sed in agmine toto               145

inter Cecropias Ephyreiadasque puellas

Araneola micat; proprias conferre laborat

ipsa Minerva manus calathisque evicta recedens

cum tenet haec telas, vult haec plus tela tenere.

hic igitur proavi trabeas imitata rigentes               150


palmatam parat ipsa patri, qua consul et idem

Agricolam contingat avum doceatque nepotes

non abavi solum, sed avi quoque iungere fasces.

texuerat tamen et chlamydes, quibus ille magister

per Tartesiacas conspectus splenduit urbes               155

et quibus ingestae sub tempore praefecturae

conspicuus sanctas reddit se praesule leges.

attamen in trabea segmento luserat alto

quod priscis illustre toris. Ithacesia primum

fabula Dulichiique lares formantur et ipsam               160


Penelopam tardas texit distexere telas.

Taenaron hic frustra bis rapta coniuge pulsat

Thrax fidibus, legem postquam temeravit Averni,

et prodesse putans iterum non respicit umbram.

hic vovet Alceste praelato coniuge vitam               165

rumpere, quam cernas Parearum vellere in ipso

nondum pernetam fato praestante salutem.

hic nox natarum Danai lucebat in auro,

quinquaginta enses genitor quibus impius aptat

et dat concordem discordia iussa furorem;               170


solus Hypermestrae servatus munere Lynceus

effugit; aspicias illam sibi parva paventem

et pro dimisso tantum pallere marito.

iamque Iovem in formas mutat, quibus ille tenere

Mnemosynam, Europam, Semelen, Ledam, Cynosuram               175

serpens, bos, fulmen, cygnus, Dietynna solebat,

iamque opus in turrem Danaae pluviamque metalli

ibat et hic alio stillabat Iuppiter auro,

cum virgo aspiciens vidit Tritonida verso

lumine doctisonas spectare libentius artes;               180


commutat commota manus ac pollice docto

pingere philosophi victricem Laida coepit,

quae Cynici per menta feri rugosaque colla

rupit odoratam redolenti forcipe barbam.

subrisit Pallas castoque haec addidit ore:               185

'non nostra ulterius ridebis dogmata, virgo

philosopho nuptura meo; mage flammea sumens

hoc mater sine texat opus. consurge, sophorum

egregium Polemi decus, ac nunc Stoica tandem

pone supercilia et Cynicos imitatus amantes               190


incipies iterum parvum mihi ferre Platona.'

haerentem tali compellat voce magister:

'perge libens, neu tu damnes fortasse iugari,

quod noster iubet ille senex, qui non piger hausit

numina contemplans Anyto pallente venenum.'               195

Dixerat; ille simul surgit vultuque modesto

tetrica nodosae commendat pallia clavae.

amborum tum diva comas viridantis olivae

pace ligat, nectit dextras ac foedera mandat,

Nymphidius quae cernat avus; probat Atropos omen               200

fulvaque concordes iunxerunt fila sorores,


CARMEN XVI


EUCHARISTON AD FAUSTUM EPISCOPUM. 


Phoebum et ter ternas decima cum Pallade Musas

Orpheaque et laticem simulatum fontis equini

Ogygiamque chelyn, quae saxa sequacia flectens

cantibus auritos erexit carmine muros,

sperne, fidis; magis ille veni nunc spiritus, oro,               5

pontificem dicture tuum, qui pectora priscae

intrasti Mariae, rapiens cum tympana siccus

Israel appensi per concava gurgitis iret

aggeribus vallatus aquae mediasque per undas

pulverulenta tuum clamaret turba triumphum;               10

quique manum Iudith ferientem colla Olofernis

iuvisti, exciso iacuit cum gutture truncus

et fragilis valido latuit bene sexus in ictu;

expresso vel qui complens de vellere pelvem

inficiensque dehinc non tacto vellere terram               15

firmasti Gedeona, tubis inserte canoris

spiritus (et solo venit victoria cantu);

quique etiam adsumptum pecorosi de grege Iesse

afflasti regem, plaustro cum foederis arcam

imponens hostis nullo moderante bubulco               20


proderet obscaenum turgenti podice morbum;

quique trium quondam puerorum in fauce sonasti,

quos in Chaldaei positos fornace tyranni

roscida combusto madefecit flamma camino;

quique volubilibus spatiantem tractibus alvi               25

complesti Ionam, resonant dum viscera monstri

introrsum psallente cibo vel pondera ventris

ieiuni plenique tamen vate intemerato

ructat cruda fames, quem singultantibus extis

esuriens vomuit suspenso belua morsu;               30


quique duplex quondam venisti in pectus Helisei,

Thesbiten cum forte senem iam flammeus axis

tolleret et scissam linquens pro munere pellem

hispidus ardentes auriga intraret habenas;

quique etiam Heliam terris missure secundum               35

Zachariae iusti linguam placate ligasti,

dum faceret serum rugosa puerpera patrem,

edita significans iusso reticere propheta,

gratia cum fulsit, nosset se ut lex tacituram;

quique etiam nascens ex virgine semine nullo,               40


ante ullum tempus deus atque in tempore Christus,

ad corpus quantum spectat, tu te ipse creasti;

qui visum caecis, gressum quoque reddere claudis,

auditum surdis, mutis laxare loquelam

suetus ad hoc etiam venisti, ut mortua membra               45

lecto, sandapila, tumulo consurgere possint;

quique etiam poenas suscepta in carne tulisti,

sustentans alapas, ludibria, verbera, vepres,

sortem, vincla, crucem, clavos, fei, missile, acetum,

postremo mortem, sed surrecturus, adisti,               50


eripiens quicquid veteris migraverat hostis

in ius per nostrum facinus, cum femina prima

praeceptum solvens culpa nos perpete vinxit;

(qui cum te interitu petiit nec repperit in te

quod posset proprium convincere, perdidit omne,               55

quod lapsu dedit Eva suo; chirographon illum,

quo pervasus homo est, haec compensatio rupit.

expers peccati pro peccatoribus amplum

fis pretium veteremque novus vice faenoris Adam

dum moreris de morte rapis. sic mortua mors est,               60


sic sese insidiis, quas fecerat, ipsa fefellit.

nam dum indiscrete petit insontemque reosque,

egit, ut absolvi possent et crimine nexi);

quique etiam iustos ad tempus surgere tecum

iussisti cineres, cum tectis tempore longo               65

irrupit festina salus infusaque raptim

excussit tumulis solidatas vita favillas, –

da Faustum laudare tuum, da solvere grates,

quas et post debere iuvat. te, magne sacerdos,

barbitus hic noster plectro licet impare cantat.               70


Haec igitur prima est vel causa vel actio laudum,

quod mihi germani, dum lubrica volvitur aetas,

servatus tecum domini per dona probatur

nec fama titubante pudor; te respicit istud

quantumcumque bonum; merces debebitur illi,               75

ille tibi. sit laus, si labi noluit, eius;

nam quod nec potuit, totum ad te iure redundat.

praeterea quod me pridem Reios venientem,

cum Procyon fureret, cum solis torridus ignis

flexilibus rimis sitientes scriberet agros,               80


hospite te nostros excepit protinus aestus

pax, domus, umbra, latex, benedictio, mensa, cubile.

omnibus attamen his sat praestat quod voluisti,

ut sanctae matris sanctum quoque limen adirem.

derigui, fateor, mihi conscius atque repente               85

tinxit adorantem pavido reverentia vultum;

nec secus intremui, quam si me forte Rebeccae

Israel aut Samuel crinitus duceret Annae.

quapropter te vel votis sine fine colentes

affectum magnum per carmina parva fatemur.               90


Seu te flammatae syrtes et inhospita tesqua

seu caeno viridante palus seu nigra recessu

incultum mage saxa tenent, ubi sole remoto

concava longaevas asservant antra tenebras:

seu te praeruptis porrecta in rupibus Alpis               95

succinctos gelido libantem caespite somnos,

anachoreta, tremit (quae quamquam frigora portet,

conceptum Christi numquam domat illa calorem),

qua nunc Helias, nunc te iubet ire Iohannes,

nunc duo Macarii, nunc et Paphnutius heros,               100


nunc Or, nunc Ammon, nunc Sarmata, nunc Hilarion,

nunc vocat in tunica nudus te Antonius illa,

quam fecit palmae foliis manus alma magistri;

seu te Lirinus priscum complexa parentem est,

qua tu iam fractus pro magna saepe quiete               105

discipulis servire venis vixque otia somni,

vix coctos capture cibos abstemius aevum

ducis et insertis pingis ieiunia psalmis,

fratribus insinuans, quantos illa insula plana

miserit in caelum montes, quae sancta Caprasi               110


vita senis iuvenisque Lupi, quae gratia patrem

mansit Honoratum, fuerit quis Maximus ille,

urbem tu cuius monachosque antistes et abbas

bis successor agis, celebrans quoque laudibus illis

Eucherii venientis iter, redeuntis Hilari;               115

seu te commissus populus tenet et minor audet

te medio tumidos maiorum temnere mores;

seu tu sollicitus curas, qua languidus esca

quave peregrinus vivat, quid pascat et illum,

lubrica crura cui tenuat sub compede carcer;               120


seu mage funeribus mentem distractus humandis,

livida defuncti si pauperis ossa virescant,

infastiditum fers ipse ad busta cadaver;

seu te conspicuis gradibus venerabilis arae

contionaturum plebs sedula circumsistit,               125

expositae legis bibat auribus ut medicinam:

quicquid agis, quocumque loci es, semper mihi Faustus,

semper Honoratus, semper quoque Maximus esto.


CARMEN XVII


AD V. C. OMMATIUM.


Quattuor ante dies quam lux Sextilis adusti

prima spiciferum proferat orbe caput,

natalis nostris decimus sextusque coletur,

adventu felix qui petit esse tuo.

non tibi gemmatis ponentur prandia mensis,               5

Assyrius murex nec tibi sigma dabit;

nec per multiplices abaco splendente cavernas

argenti nigri pondera defodiam;

nec scyphus hic dabitur, rutilo cui forte metallo

crustatum stringat tortilis ansa latus.               10

fercula sunt nobis mediocria, non ita facta,

mensurae ut grandis suppleat ars pretium.

non panes Libyca solitos flavescere Syrte

accipiet Galli rustica mensa tui.

vina mihi non sunt Gazetica, Chia, Falerna               15

quaeque Saraptano palmite missa bibas.

pocula non hic sunt illustria nomine pagi,

quod posuit nostris ipse triumvir agris.

tu tamen ut venias petimus; dabit omnia Christus,

hic mihi qui patriam fecit amore tuo.               20


CARMEN XVIII


DE BALNEIS VILLAE SUAE.


Si quis Avitacum dignaris visere nostram,

non tibi displiceat: sic quod habes placeat.

aemula Baiano tolluntur culmina cono

parque cothurnato vertice fulget apex.

garrula Gauranis plus murmurat unda fluentis               5

contigui collis lapsa supercilio.

Lucrinum stagnum dives Campania nollet,

aequora si nostri cerneret illa lacus.

illud puniceis ornatur litus echinis,

piscibus in nostris, hospes, utrumque vides.               10

si libet et placido partiris gaudia corde,

quisquis ades, Baias tu facis hic animo. 


CARMEN XIX


DE PISCINA.


Intrate algentes post balnea torrida fluctus,

ut solidet calidam frigore lympha cutem;

et licet hoc solo mergatis membra liquore,

per stagnum nostrum lumina vestra natant.


CARMEN XX


AD ECDICIUM SORORIUM SUUM.


Natalis noster Nonas instare Novembres

admonet: occurras non rogo, sed iubeo.

sit tecum coniunx, duo nunc properate; sed illud

post annum optamus tertius ut venias.


CARMEN XXI


DE PISCIBUS NOCTE CAPTIS.


Quattuor haec primum pisces nox insuit hamis;

inde duos tenui, tu quoque sume duos.

quos misi, sunt maiores; rectissimus ordo est;

namque animae nostrae portio maior eras.


CARMEN XXII


SIDONIUS PONTIO LEONTIO SUO SALUTEM.


1. Dum apud Narbonem quondam Martium dictum sed nuper factum moras necto,

subiit animum quospiam secundum amorem tuum hexametros concinnare vel condere,

quibus lectis oppido scires, etsi utrique nostrum disparatis aequo plusculum locis Lar

familiaris incolitur, non idcirco tam nobis animum dissidere quam patriam. 2. habes

igitur hic Dionysum inter triumphi Indici oblectamenta marcentem; habes et Phoebum,

quem tibi iure poetico inquilinum factum constat ex numine, illum scilicet Phoebum

Anthedii mei perfamiliarem, cuius collegio vir praefectus non modo musicos quosque,

verum etiam geometras, arithmeticos et astrologos disserendi arte supervenit; si

quidem nullum hoc exactius compertum habere censuerim, quid sidera zodiaci obliqua,

quid planetarum vaga, quid exotici sparsa praevaleant. 3. nam ita his, ut sic dixerim,

membris philosophiae claret, ut videatur mihi Iulianum Vertacum, Fullonium Saturni-

num, in libris matheseos peritissimos conditores, absque interprete ingenio tantum

suffragante didicisse. nos vestigia doctrinae ipsius adorantes coram canoro cygno

ravum anserem profitemur.

Quid te amplius moror? Burgum tuam, quo iure amicum decuit, meam feci,

probe sciens vel materiam tibi esse placituram, etiamsi ex solido poema displiceat.


BURGUS PONTII LEONTII.


Bistonii stabulum regis, Busiridis aras,

Antiphatae mensas et Taurica regna Thoantis

atque Ithaci ingenio fraudatum luce Cyclopa

portantem frontis campo per concava montis

par prope transfossi tenebrosum luminis antrum,               5

hospes, adi, si quis Burgum taciturus adisti.

et licet in carmen non passim laxet habenas

Phoebus et hic totis non pandat carbasa fandi,

quisque tamen tantos non laudans ore penates

inspicis, inspiceris: resonat sine voce voluntas,               10

nam tua te tacitum livere silentia clamant.

Ergo age, Pierias, Erato, mihi percute chordas;

responsent Satyri, digitumque pedemque moventes

ludant et tremulo non rumpant cantica saltu.

quicquid forte Dryas vel quicquid Hamadryas umquam               15

conexis sibimet festum plausere Napaeis,

dependant modo, Bürge, tibi, vel Naidas istic,

Nereidum chorus alme, doce, cum forte Garumna

huc redeunte venis pontumque in flumine sulcas.

pande igitur causas, Erato, laribusque sit ede               20

quis genius; tantum non est sine praesule culmen.

Forte sagittiferas Euan populatus Erythras

vite capistratas cogebat ad esseda tigres;

intrabat duplicem qua temo racemifer arcum,

marcidus ipse sedet curru, madet ardua cervix               25

sudati de rore meri, caput aurea rumpunt

cornua et indigenam iaculantur fulminis ignem

(sumpserat hoc nascens primum, cum transiit olim

in patrium de matre femur); fert tempus utrumque

veris opes rutilosque ligat vindemia flores;               30


cantharus et thyrsus dextra laevaque feruntur,

nec tegit exertos, sed tangit palla lacertos;

dulce natant oculi, quos si fors vertit in hostem,

attonitos, solum dum cernit, inebriat Indos.

tum salebris saliens quotiens se concutit axis,               35

passim deciduo perfunditur orbita musto.

Bassaridas, Satyros, Panas Faunosque docebat

ludere Silenus iam numine plenus alumno,

sed comptus tamen ille caput; nam vertice nudo

amissos sertis studet excusare capillos.               40


corniger inde novi fit Ganges pompa triumphi;

cernuus inpexam faciem stetit ore madenti et

arentes vitreis adiuvit fletibus undas;

coniectas in vincla manus post terga revinxit

pampinus; hic sensim captivo umore refusus               45

sponte refrondescit per brachia roscida palmes.

necnon et rapti coniunx ibi vincta mariti

it croceas demissa genas vetitaque recondi

lampade cum Solis radiis Aurora rubebat.

adfuit hic etiam post perdita cinnama Phoenix,               50


formidans mortem sibi non superesse secundam.

succedit captiva cohors, quae fercula gazis

fert onerata suis; ebur hic hebenusque vel aurum

et niveae piceo raptae de pectore baccae

gestantur; quicumque nihil sustentat, odoris               55

mittitur in nexus; videas hic ipsa placere

supplicia et virides violis halare catenas.

ultima nigrantes incedunt praeda elefanti;

informis cui forma gregi: riget hispida dorso

vix ferrum passura cutis; quippe improba cratem               60


nativam nec tela forant, contracta vicissim

tensaque terga feris crepitant usuque cavendi

pellunt excussis impactum missile rugis.

Iamque iter ad Thebas per magnum victor agebat

aera et ad summas erexerat orgia nubes,               65

cum videt Aonia venientem Delion arce.

grypas et ipse tenet: vultus his laurea curvos

fronde lupata ligant; hederis quoque circumplexis

pendula lora virent; sensim fera subvolat ales

aerias terraeque vias, ne forte citato               70


alarum strepitu lignosas frangat habenas.

aeternum nitet ipse genas; crevere corymbis

tempora et auratum verrit coma concolor axem;

laeva parte tenet vasta dulcedine raucam

caelato Pythone lyram, pars dextra sagittas               75

continet atque alio resonantes murmure nervos.

ibant Pipliades pariter mediumque noveno

circumsistentes umbrabant syrmate currum.

pendet per teretes tripodas Epidaurius anguis

diffusus sanctum per colla salubria virus.               80


hic et crinisatas iungebat Pegasus alas,

portans doctiloquo facundum crure Creontem.

Vt sese iunxere chori, consurgit uterque

fratris in amplexus, sed paulo segnior Euan,

dum pudet instabiles, si surgat, prodere plantas.               85

tum Phoebus: 'quo pergis?' ait, 'num forte nocentes,

Bacche, petis Thebas? te cretus Echione nempe

abnegat esse deum. linque haec, rogo, moenia, linque,

et mecum mage flecte rotas. despexit Agaue

te colere et nosmet Niobe; riget inde superba,               90


vulnera tot patiens quot spectat vulnera ventris,

optantemque mori gravius elementia fixit;

parcere saepe malum est sensumque inferre dolori.

ipsa autem nato occiso Pentheia mater,

amplius ut furiat, numquid non sana futura est?               95

ergone Aonios colles habitare valemus,

cum patris extincti thalamis potietur adulter,

frater natorum, coniunx genetricis habendus,

vitricus ipse suus? cordi est si iungere gressum,

dicam qua pariter sedem tellure locemus.               100


Est locus irrigua qua rupe, Garumna rotate,

et tu qui simili festinus in aequora lapsu

exis curvata, Durani muscose, saburra,

iam pigrescentes sensim confunditis amnes.

currit in adversum hic pontus multoque recursu               105

flumina quas volvunt et spernit et expetit undas.

at cum summotus lunaribus incrementis

ipse Garumna suos in dorsa recolligit aestus,

praecipiti fluctu raptim redit atque videtur

in fontem iam non refluus sed defluus ire.               110


tum recipit laticem quamvis minor ille minorem

stagnanti de fratre suum, turgescit et ipse

Oceano propriasque facit sibi litora ripas.

hos inter fluvios, uni mage proximus undae, est

aethera mons rumpens alta spectabilis arce,               115

plus celsos habiturus eros vernamque senatum.

quem generis princeps Paulinus Pontius olim,

cum Latius patriae dominabitur, ambiet altis

moenibus, et celsae transmittent aera turres;

quarum culminibus sedeant commune micantes               120


pompa vel auxilium; non illos machina muros,

non aries, non alta strues vel proximus agger,

non quae stridentes torquet catapulta molares,

sed nec testudo nec vinea nec rota currens

iam positis scalis umquam quassare valebunt.               125

cernere iam videor quae sint tibi, Burge, futura

(diceris sic); namque domus de flumine surgunt

splendentesque sedent per propugnacula thermae.

hic cum vexatur piceis aquilonibus aestus,

scrupeus asprata latrare crepidine pumex               130


incipit; at fractis saliens e cautibus altum

excutitur torrens ipsisque aspergine tectis

impluit ac tollit nautas et saepe iocoso

ludit naufragio; nam tempestate peracta

destituit refluens missas in balnea classes.               135

ipsa autem quantis, quibus aut sunt fulta columnis!

cedat puniceo pretiosus livor in antro

Synnados, et Nomadum qui portat eburnea saxa,

collis et herbosis quae vernant marmora venis;

candentem iam nolo Paron, iam nolo Caryston;               140


vilior est rubro quae pendet purpura saxo.

et ne posteritas dubitet, quis conditor extet,

fixus in introitu lapis est; hic nomina signat

auctorum; sed propter aqua, et vestigia pressa

quae rapit et fuso detergit gurgite caenum.               145

sectilibus paries tabulis crustatus ad aurea

tecta venit, fulvo nimis abscondenda metallo;

nam locuples fortuna domus non passa latere

divitias prodit, cum sic sua culmina celat.

haec post assurgit duplicemque supervenit aedem               150


porticus ipsa duplex, duplici non cognita plaustro.

quarum unam molli subductam vertice curvae

obversis paulum respectant cornibus alae.

ipsa diem natum cernit sinuamine dextro,

fronte videns medium, laevo visura cadentem.               155

non perdit quicquam trino de cardine caeli

et totum solem lunata per atria servat.

sacra tridentiferi Iovis hic armenta profundo

Pharnacis immergit genitor; percussa securi

corpora cornipedum certasque rubescere plagas               160


sanguineo de rore putes; stat vulneris horror

verus, et occisis vivit pictura quadrigis.

Ponticus hinc rector numerosis Cyzicon armis

claudit; at hinc sociis consul Lucullus opem fert,

compulsusque famis discrimina summa subire               165

invidet obsesso miles Mithridaticus hosti.

enatat hic pelagus Romani militis ardor

et chartam madido transportat corpore siccam.

desuper in longum porrectis horrea tectis

crescunt atque amplis angustant fructibus aedes.               170


huc veniet calidis quantum metit Africa terris,

quantum vel Calaber, quantum colit Apulus acer,

quanta Leontino turgescit messis acervo,

quantum Mygdonio committunt Gargara sulco,

quantum, quae tacitis Cererem venerata choreis,               175

Attica Triptolemo civi condebat Eleusin,

cum populis hominum glandem linquentibus olim

fulva fruge data iam saecula fulva perirent.

porticus ad gelidos patet hinc aestiva triones;

hinc calor innocuus thermis hiemalibus exit               180


atque locum tempus mollit; quippe illa rigori

pars est apta magis; nam quod fugit ora Leonis,

inde Lycaoniae rabiem male sustinet Vrsae.

arcis at in thermas longe venit altior amnis

et cadit in montem patulisque canalibus actus               185

circumfert clausum cava per divortia flumen.

occiduum ad solem post horrea surgit opaca

quae dominis hiberna domus: strepit hic bona flamma

appositas depasta trabes; sinuata camino

ardentis perit unda globi fractoque flagello               190


spargit lentatum per culmina tota vaporem.

continuata dehinc videas quae conditor ausus

aemula Palladiis textrina educere templis.

hac celsi quondam coniunx reverenda Leonti,

qua non ulla magis nurus umquam Pontia gaudet               195

illustris pro sorte viri, celebrabitur aede

vel Syrias vacuasse colus vel serica fila

per cannas torsisse leves vel stamme fulvo

praegnantis fusi mollitum nesse metallum.

parietibus post hinc rutilat quae machina iunctis               200


fert recutitorum primordia Iudaeorum.

perpetuum pictura micat; nec tempore longo

depretiata suas turpant pigmenta figuras.

Flecteris ad laevam: te porticus accipit ampla

directis curvata viis, ubi margine summo               205

pendet et artatis stat saxea silva columnis.

alta volubilibus patet hic cenatio valvis;

fusilis euripus propter; cadit unda superne

ante fores pendente lacu, venamque secuti

undosa inveniunt nantes cenacula pisces.               210


comminus erigitur vel prima vel extima turris;

mos erit hic dominis hibernum sigma locare.

huius conspicuo residens in culmine saepe

dilectum nostris Musis simul atque capellis

aspiciam montem; lauri spatiabor in istis               215

frondibus, hic trepidam credam mihi credere Daphnen.

iam si forte gradus geminam convertis ad Arcton,

ut venias in templa dei, qui maximus ille est,

deliciis redolent iunctis apotheca penusque;

hic multus tu, frater, eris. 'iam divide sedem,               220


cessurus mihi fonte meo, quem monte fluentem

umbrat multicavus spatioso circite fornix.

non eget hic cultu, dedit huic natura decorem.

nil fictum placuisse placet, non pompa per artem

ulla, resultanti non comet malleus ictu               225

saxa, nec exesum supplebunt marmora tofum.

hic fons Castaliae nobis vice sufficit undae.

cetera dives habe; colles tua iura tremiscant;

captivos hic solve tuos, et per iuga Burgi

laeta relaxatae fiant vineta catenae.'               230

Confirmat vocem iamiam prope sobrius istam

Silenus, pariterque chori cecinere faventes:

'Nysa, vale Bromio, Phoebo Parnase bivertex.

non istum Naxus, non istum Cirrha requirat,

sed mage perpetuo Burgus placitura petatur.'               235


5. Ecce, quotiens tibi libuerit pateris capacioribus hilarare convivium, misi quod

inter scyphos et amystidas tuas legas. subveneris verecundiae meae, si in sobrias

aures ista non venerint; nec iniuria hoc ac secus atque aequum est flagito, quando

quidem Baccho meo iudicium decemvirale passuro tempestivius quam convenit

tribunal erigitur. 6. si quis autem carmen prolixius eatenus duxerit esse culpandum,

quod epigrammatis excesserit paucitatem, istum liquido patet neque balneas Etrusci

neque Herculem Surrentinum neque comas Flavii Earini neque Tibur Vopisci neque

omnino quicquam de Papinii nostri silvulis lectitasse; quas omnes descriptiones vir

ille praeiudicatissimus non distichorum aut tetrastichorum stringit angustiis, sed

potius, ut lyricus Flaccus in artis poeticae volumine praecipit, multis isdemque

purpureis locorum communium pannis semel inchoatas materias decenter extendit.

haec me ad defensionis exemplum posuisse sufficiat, ne haec ipsa longitudinis depre-

catio longa videatur. vale.


CARMEN XXIII


AD CONSENTIUM.


Cum iam pro meritis tuis pararem,

Consenti. columen decusque morum,

vestrae laudibus hospitalitatis

cantum impendere pauperis cicutae,

ultro in carmina tu tubam recludens               5

converso ordine versibus citasti

suetum ludere sic magis sodalem.

paret Musa tibi, sed impudentem

multo cautius hinc stilum movebit;

nam cum carmina postules diserte,               10

suades scribere, sed facis tacere.

nuper quadrupedante cum citato

ires Phocida Sestiasque Baias,

illustres titulisque proeliisque

urbes per duo consulum trophaea,               15

(nam Martem tulit ista Iulianum

et Bruto duce nauticum furorem,

äst haec Teutonicas cruenta pugnas,

erectum et Marium cadente Cimbro)

misisti mihi multiplex poema,               20

doctum, nobile, forte, delicatum.

ibant hexametri superbientes

et vestigia iuncta, sed minora,

per quinos elegi pedes ferebant;

misisti et, triplicis metrum trochaei               25

spondeo comitante dactyloque,

dulces hendecasyllabos, tuumque

blando faenore Sollium ligasti.

usuram petimurque reddimusque;

nam quod carmine pro tuo rependo,               30

hoc centesima laudium tuarum est.

Quid primum venerer colamque pro te?

ni fallor, patriam patremque iuxta;

qui quamquam sibi vindicare summum

possit iure locum, tamen necesse est               35

illam vincere, quae parit parentes.

salve, Narbo potens salubritate,

urbe et rure simul bonus videri,

muris, civibus, ambitu, tabernis,

portis, porticibus, foro, theatro,               40

delubris, capitoliis, monetis,

thermis, arcubus, horreis, macellis,

pratis, fontibus, insulis, salinis,

stagnis, flumine, merce, ponte, ponto;

unus qui venerere iure divos               45

Lenaeum, Cererem, Palem, Minervam

spicis, palmite, pascuis, trapetis.

solis fise viris nec expetito

naturae auxilio procul relictis

promens montibus altius cacumen,               50

non te fossa patens nec hispidarum

obiectu sudium coronat agger;

non tu marmora, bratteam vitrumque,

non testudinis Indicae nitorem,

non si quas eboris trabes refractis               55

rostris Marmarici dedere barri,

figis moenibus aureasque portas

exornas asaroticis lapillis;

sed per semirutas superbus arces,

ostendens veteris decus duelli,               60

quassatos geris ictibus molares,

laudandis pretiosior ruinis.

sint urbes aliae situ minaces,

quas vires humiles per alta condunt,

et per praecipites locata cristas               65

numquam moenia caesa glorientur:

tu pulsate places fidemque fortem

oppugnatio passa publicavit,

Hinc te Martius ille rector atque

magno patre prior, decus Getarum,               70

Romanae columen salusque gentis,

Theudericus amat sibique fidum

adversos probat ante per tumultus.

sed non hinc videare forte turpis,

quod te machina crebra perforavit;               75

namque in corpore fortium virorum

laus est amplior amplior cicatrix.

in castris Marathoniis merentem

vulnus non habuisse grande probrum est:

inter Publicolas manu feroces               80

trunco Mucius eminet lacerto;

vallum Caesaris opprimente Magno

inter tot facies ab hoste tutas

luscus Scaeva fuit magis decorus.

laus est ardua dura sustinere;               85

ignavis, timidis et improbatis

multum fingitur otiosa virtus.

Quid quod Caesaribus ferax creandis,

felix prole virum, simul dedisti

natos cum genitore principantes?               90

nam quis Persidis expeditionem

aut victricia castra praeteribit

Cari principis et perambulatum

Romanis legionibus Niphaten,

tum cum fulmine captus imperator               95

vitam fulminibus parem peregit?

His tu civibus, urbe, rure pollens

Consenti mihi gignis alme patrem,

illum cui nitidi sales rigorque

Romanus fuit Attico in lepore.               100

hunc Miletius et Thales stupere

auditum potuit simulque Lindi est

notus qui Cleobulus inter arces,

et tu, qui, Periandre, de Corintho es,

et tu, quem dederat, Bias, Priene,               105

et tu, Pittace, Lesbius sophistes,

et tu, qui tetricis potens Athenis

vincis Socraticas, Solon, palaestras,

et tu, Tyndareis satus Therapnis,

Chilon, legifero prior Lycurgo.               110

non hic, si voluit vacante cura

quis sit sideribus notare cursus,

diversas Arato vias cucurrit;

non hunc, cum geometricas ad artes

mentem composuit, sequi valebat               115

Euclides spatium sciens Olympi;

non hunc, si voluit rotare rhythmos,

quicquam proposito virum morari

Chrysippus potuisset ex acervo.

hic cum Amphioniae studebat arti               120

plectro, pollice, voce tibiaque,

Thrax vates, deus Arcas atque Phoebus

omni carmine post erant et ipsas

Musas non ita musicas putares.

hic si syrmate cultus et cothurno               125

intrasset semel Atticum theatrum,

cessissent Sophocles et Euripides;

aut si pulpita personare socco

comoedus voluisset, huic levato

palmam tu digito dares, Menander.               130

hic cum senipedem stilum polibat

Zmyrnaeae cute doctus officinae

aut cum se historiae dabat severae,

primos vix poterant locos tueri

torrens Herodotus, tonans Homerus.               135

non isto potior fuisset, olim

qui Pandioniam movebat arte

orator caveam tumultuosus,

seu luscum raperetur in Philippum,

causam seu Ctesiphontis actitaret,               140

vir semper popularitate crescens

et iuste residens in arce fandi,

qui fabro genitore procreatus

oris maluit expolire limam.

quid vos eloquii canam Latini,               145

Arpinas, Patavine, Mantuane,

et te, comica qui doces, Terenti,

et te, tempore qui satus severo

Graios, Flaute, sales lepore transis,

et te multimoda satis verendum               150

scriptorum numerositate, Varro,

et te, qui brevitate, Crispe, polles,

et qui pro ingenio fluente nulli,

Corneli Tacite, es tacendus ori,

et te Massiliensium per hortos               155

sacri stipitis, Arbiter, colonum

Hellespontiaco parem Priapo,

et te carmina per libidinosa

notum, Naso tener, Tomosque missum,

quondam Caesareae nimis puellae               160

ficto nomine subditum Corinnae?

quid celsos Senecas loquar vel illum

quem dat Bilbilis alta Martialem,

terrarum indigenas Hibericarum?

quid quos duplicibus iugata taedis               165

Argentaria pallidat poetas?

quid multos varii stili retexam?

arguti, teneri, graves, dicaces,

si Consentius affuit, latebant.

Huic summi ingenii viro simulque               170

summae nobilitatis atque formae

iuncta est femina, quae domum ad mariti

prisci insignia transferens Iovini

implevit trabeis larem sophistae.

sic intra proprios tibi penates,               175

Consenti, patriae decus superbum,

fastis vivit avus paterque libris.

Haec per stemmata te satis potentem,

morum culmine sed potentiorem,

non possim merita sonare laude,               180

nec si me Odrysio canens in antro,

qua late trepidantibus fluentis

cautes per Ciconum resultat Hebrus,

princeps instituisset ille vatum,

cum dulces animata saxa chordae               185

ferrent per Rhodopen trahente cantu

et versa vice fontibus ligatis

terras currere cogerent anhelas,

nec non Hismara solibus paterent

aurita chelyn expetente silva               190

et nulli resolubiles calori

curvata ruerent nives ab Ossa,

stantem aut Strymona Bistones viderent,

cum carmen rapidus latex sitiret;

nec si Peliaco datus bimembri               195

ad Centaurica plectra constitissem,

hinnitum duplicis timens magistri;

nec si me docuisset ille fari,

iussus pascere qui gregem est clientis

Amphrysi ad fluvium deus bubulcus,               200

quod ferrugineos Cyclopas arcu

stravit sub Liparensibus caminis

vibrans plus grave fulmen in sagitta.

Iam primo tenero calentem ab ortu

excepere sinu novem sorores,               205

et te de genetrice vagientem

tinxerunt vitreae vado Hippocrenes:

tunc, hac mersus aqua, loquacis undae

pro fluctu mage litteras bibisti.

hinc tu iam puer aptior magistro,               210

quicquid rhetoricae institutionis,

quicquid grammaticalis aut palaestrae est,

sicut iam tener hauseras, vorasti.

et iam te aula tulit piusque princeps

inter conspicuos statim locavit,               215

consistoria quos habent, tribunos;

iamque et purpureus in arce regni

praeesse officiis tuis solebat,

mores nobilitate quod merebant:

tantum culminis et decus stupendum               220

scripti annalibus indicant honores.

Hinc tu militiam secutus amplam,

castrensem licet ampliare censum

per suffragia iusta debuisses,

sollemnis tamen abstinens lucelli               225

fama plus locuples domum redisti

solum, quod dederas, tuum putando.

tum si forte fuit quod imperator

Eoas soceri venire in aures

fido interprete vellet et perito,               230

te commercia duplicis loquelae

doctum solvere protinus legebat.

o, sodes, quotiens tibi loquenti

Byzantina sophos dedere regna,

et te seu Latiariter sonantem               	235

tamquam Romulea satum Subura,

seu linguae Argolicae rotunditate

undantem Marathone ceu creatum

plaudentes stupuere Bosphorani

mirati minus Atticos alumnos?               240

hinc si foedera solverentur orbis,

pacem te medio darent feroces

Chunus, Sauromates, Getes, Gelonus;

tu Tuncrum et Vachalim, Visurgin, Albin,

Francorum et penitissimas paludes               245

intrares venerantibus Sigambris

solis moribus inter arma tutus,

tu Maeotida Caspiasque portas,

tu fluxis equitata Bactra Parthis

constans intrepidusque sic adires,               250

ut fastu posito tumentis aulae

qui supra satrapas sedet tyrannus

ructans semideum propinquitates

lunatum tibi flecteret tiaram.

tu, si publica fata non vetarent,               255

ut Byrsam peteres vel Africanae

telluris Tanaiticum rebellem,

confestim posito furore Martis

post piratica damna destinaret

plenas mercibus institor carinas,               260

et per te bene pace restituta

non ultra mihi bella navigarent.

Iam si seria forte terminantem

te spectacula ceperant theatri,

pallebat chorus omnis histrionum,               265

tamquam si Arcitenens novemque Musae

propter pulpita iudices sederent.

coram te Caramallus aut Phabaton

clausis faucibus et loquente gestu

nutu, crure, genu, manu, rotatu               270

toto in schemate vel semel latebit,

sive Aeetias et suus Iason

inducuntur ibi ferusque Phasis,

qui iactos super arva Colcha dentes

expavit, fruticante cum duello               275

spicis spicula mixta fluctuarent;

sive prandia quis refert Thyestae

seu vestros, Philomela torva, planctus,

discerptum aut puerum cibumque factum

iamiam coniugis innocentioris;               280

seu raptus Tyrios Iovemque taurum

spreto fulmine fronte plus timendum;

seu turris Danaae refertur illic,

cum multum pluvio rigata censu est,

dans plus aurea furta quam metalla;               285

seu Ledam quis agit Phrygemque ephebum

aptans ad cyathos facit Tonanti

suco nectaris esse dulciorem:

seu Martem simulat modo in catenas

missum Lemniacas, modo aut repulso               290

formam imponit apri caputque saetis

et tergum asperat hispidisque malis

leve incurvat ebur, vel ille fingit

hirtam dorsa feram repanda tela

attritu assiduo cacuminantem;               295

seu Perseia virgo vindicata

illic luditur harpe coniugali;

seu quod carminis atque fabularum

clausa ad Pergama dat bilustre bellum.

quid dicam citharistrias, choraulas,               300

mimos, schoenobatas, gelasianos,

cannas, plectra, iocos, palen, rudentem

coram te trepidanter explicare?

nam circensibus ipse quanta ludis

victor gesseris intonante Roma,               305

laetam par fuit exarare Musam.

Ianus forte suas bifrons Kalendas

anni tempora circinante Phoebo

sumendas referebat ad curules.

mos est Caesaris hic die bis uno               310

(privatos vocitant) parare ludos.

tunc coetus iuvenum sed aulicorum

Elei simulacra torva campi

exercet spatiantibus quadrigis.

et iam te urna petit cietque raucae               315

acclamatio sibilans coronae;

tum qua est ianua consulumque sedes,

ambit quam paries utrimque senis

cryptis carceribusque fornicatus,

uno e quattuor axe forte lecto               320

curvas ingrederis premens habenas.

id collega tuus simulque vobis

pars adversa facit; micant colores,

albus vel venetus, virens rubensque,

vestra insignia. continent ministri               325

ora et lora manus iubasque tortas

cogunt flexilibus latere nodis

hortanturque obiter, iuvantque blandis

ultro plausibus et voluptuosum

dictant quadrupedantibus furorem.               330

illi ad claustra fremunt repagulisque

incumbunt simul ac per obseratas

transfumant tabulas et ante cursum

campus flatibus occupatur absens.

impellunt, trepidant, trahunt, repugnant,               335

ardescunt, saliunt, timent, timentur,

nec gressum cohibent, sed inquieto

duratum pede stipitem flagellant.

tandem murmure bucinae strepentis

suspensas tubicen vocans quadrigas               340

effundit celeres in arva currus;

non sic fulminis impetus trisulci,

non pulsa Scythico sagitta nervo,

non sulcus rapide cadentis astri,

non fundis Balearibus rotata               	345

umquam sic liquidos poli meatus

rupit plumbea glandium procella.

cedit terra rotis et orbitarum

moto pulvere sordidatur aer;

instant verberibus simul regentes,               350

iamque et pectora prona de covinno

extensi rapiuntur et iugales

trans armos feriunt vacante tergo,

nec cernas cito cernuos magistros

temones mage sufferant an axes.               355

iam vos ex oculis velut volantes

consumpto spatio patentiore

campus clauserat artus arte factus,

per quem longam, humilem duplamque muro

Euripus sibi machinam tetendit.               360

ut meta ulterior remisit omnes,

fit collega tuus prior duobus,

qui te transierant; ita ipse quartus

gyri condicione tum fuisti.

curae est id mediis, ut ille primus               365

pressus dexteriore concitatu,

partem si patefecerit sinistram

totas ad podium ferens habenas,

curru praetereatur intus acto.

tu conamine duplicatus ipso               370

stringis quadriiugos et arte summa

in gyrum bene septimum reservas;

instabant alii manu atque voce,

passim et deciduis in arva guttis

rectorum alipedumque sudor ibat.               375

raucus corda ferit fragor faventum

atque ipsis pariter viris equisque

fit cursu calor et timore frigus.

itur sic semel, itur et secundo,

est sic tertius atque quartus orbis;               380

quinto circite non valens sequentum

pondus ferre prior retorquet axem,

quod velocibus imperans quadrigis

exhaustos sibi senserat iugales;

iam sexto reditu perexplicato               385

iamque et praemia flagitante vulgo

pars contraria nil timens tuam vim

securas prior orbitas terebat,

tensis cum subito sinu lupatis,

tensis pectoribus, pede ante fixo,               390

quantum auriga suos solebat ille

raptans Oenomaum tremente Pisa,

tantum tu rapidos teris iugales.

hic compendia flexuosa metae

unus dum premit, incitatus a te               395

elatas semel impetu quadrigas

iuncto non valuit plicare gyro,

quem tu, quod sine lege praeteriret,

transisti remanens, ab arte restans.

alter dum popularitate gaudet,               400

dexter sub cuneis nimis cucurrit.

hunc, dum obliquat iter diuque lentus

sero cornipedes citat flagello,

tortum tramite transis ipse recto.

hic te incautius assecutus hostis               405

sperans anticipasse iam priorem

transversum venit impudens in axem;

incurvantur equi, proterva crurum

intrat turba rotas quaterque terni

artantur radii, repleta donec               410

intervalla crepent volubilisque

frangat margo pedes; ibi ipse quintus

curru praecipitatus obruente

montem multiplici facit ruina,

turpans prociduam cruore frontem.               415

miscet cuncta fragor resuscitatus,

quantum non cyparissifer Lycaeus,

quantum non nemorosa tollit Ossa

crebras inrequieta per procellas,

quantum nec reboant volutae ab austro               420

Doris Trinacris aut, voraginoso

quae vallat sale Bosphorum, Propontis.

hic mox praecipit aequus imperator

palmis serica, torquibus coronas

coniungi et meritum remunerari,               425

victis ire iubens satis pudendis

villis versicoloribus tapetas.

Iam vero iuvenalibus peractis

quem te praebueris sequente in aevo

intra aulam soceri mei expetitus               430

curam cum moderatus es Palati,

chartis posterioribus loquemur,

si plus temporibus vacat futuris;

nunc quam diximus hospitalitatem

paucis personet obsequens Thalia.               435

O dulcis domus, o pii penates,

quos (res difficilis sibique discors)

libertas simul excolit pudorque!

o convivia, fabulae, libelli,

risus, serietas, dicacitates,               440

occursus, comitatus unus idem,

seu delubra dei colenda nobis,

tecta illustria seu videnda Livi,               445

sive ad pontificem gradus ferendi,               443

sive ad culmina Marcii Myronis,

sive ad doctiloqui Leonis aedes               446

(quo bis sex tabulas docente iuris

ultro Claudius Appius lateret

claro obscurior in decemviratu;

at si dicat epos metrumque rhythmis               450

flectat commaticis tonante plectro,

mordacem faciat silere Flaccum,

quamvis post satiras lyramque tendat

ille ad Pindaricum volare cygnum);

seu nos, Magne, tuus favor tenebat,               455

multis praedite dotibus virorum,

forma, nobilitate, mente, censu;

(cuius si varios eam per actus,

centum et ferrea lasset ora laude,

constans, ingeniosus efficaxque,               460

prudens arbiter, optimus propinquus,

nil fraudans genii sibi vel ulli

pevsonas, loca, tempus intuendo);

seu nos atria vestra continebant,

Marcelline meus, perite legum               465

(qui, verax nimis et nimis severus,

asper crederis esse nescienti;

at si te bene quispiam probavit,

noscit quod velit ipse iudicare;

nam numquam metuis loqui quod aequum est,               470

si te Sulla premat ferusque Carbo,

si tristes Marii trucesque Cinnae,

et si forte tuum caput latusque

circumstent gladii triumvirales);

seu nos Limpidii lares habebant,               475

civis magnifici virique summi,

fraternam bene regulam sequentis;

seu nos eximii simul tenebat

nectens officiositas Marini,

cuius sedulitas sodalitasque               480

aeterna mihi laude sunt colendae;

seu quoscumque alios videre fratres

cordi utrique fuit, quibus vacasse

laudandam reor occupationem;

horum nomina cum referre versu               485

affectus cupiat, metrum recusat.

Hinc nos ad propriam domum vocabas,

cum mane exierat novum et calescens

horam sol dabat alteram secundam.

hic promens teretes pilas trochosque,               490

hic talos crepitantibus fritillis

nos ad verbera tractuum struentes,

tamquam Naupliades, repertor artis,

gaudebas hilarem ciere rixam.

hinc ad balnea, non Neroniana               495

nec quae Agrippa dedit vel ille cuius

bustum Dalmaticae vident Salonae,

ad thermas tamen ire, sed libebat

privato bene praebitas pudori.

post quas nos tua pocula et tuarum               500

Musarum medius torus tenebat,

quales nec statuas imaginesque

aere aut marmoribus coloribusque

Mentor, Praxiteles, Scopas dederunt,

quantas nec Polycletus ipse finxit               505

nec fit Fidiaco figura caelo.

Sed iam te veniam loquacitati

quingenti hendecasyllabi precantur.

tantum, etsi placeat, poema longum est.

iam iam sufficit, ipse et impediris               510

multum in carmine perlegens amicum,

dormitantibus otiosiorem.


CARMEN XXIV


PANEGYRICUS.


PROPEMPTICON AD LIBELLUM.

Egressus foribus meis, libelle,

hanc servare viam, precor, memento,

quae nostros bene ducit ad sodales,

quorum nomina sedulus notavi;

antiquus tibi nec teratur agger,               5

cuius per spatium satis vetustis

nomen Caesareum viret columnis;

sed sensim gradere, et moras habendo

affectum celerem moves amicis.

Ac primum Domiti larem severi               10


intrabis trepidantibus Camenis:

tam censorius haud fuit vel ille,

quem risisse semel ferunt in aevo;

sed gaudere potes rigore docto:

hic si te probat, omnibus placebis.               15

hinc te suscipiet benigna Brivas,

sancti quae fovet ossa Iuliani,

quae dum mortua mortuis putantur,

vivens e tumulo micat potestas.

hinc iam dexteriora carpis arva               20


emensusque iugum die sub uno

flavum crastinus aspicis Triobrem;

tum terram Gabalum satis nivosam

et, quantum indigenae volunt putari,

sublimem in puteo videbis urbem.               25

hinc te temporis ad mei Laconas

Iustinum rapies suumque fratrem,

quorum notus amor per orbis ora

calcat Pirithoumque Theseumque

et fidum rabidi sodalem Orestae.               30


horum cum fueris sinu receptus,

ibis Trevidon et calumniosis

vicinum nimis, heu, iugum Rutenis.

hic docti invenies patrem Tonanti,

rectorem columenque Galliarum,               35

prisci Ferreolum parem Syagri,

coniunx Papianilla quem pudico

curas participans iuvat labore,

qualis nec Tanaquil fuit nec illa,

quam tu, Tricipitine, procreasti,               40


qualis nec Phrygiae dicata Vestae

quae contra satis Albulam tumentem

duxit virgineo ratem capillo.

hinc te Laesora, Caucason Scytharum

vincens, aspiciet citusque Tarnis,               45

limosum et solido sapore pressum

piscem perspicua gerens in unda.

hic Zeti et Calais tibi adde pennas

nimbosumque iugum fugax caveto:

namque est assiduae ferax procellae;               50


sed quamvis rapido ferare cursu,

lassum te Voroangus obtinebit.

nostrum hic invenies Apollinarem,

seu contra rabidi leonis aestus

vestit frigore marmorum penates,               55

sive hortis spatiatur in repostis,

quales mellifera virent in Hybla,

quales Corycium senem beantes

fuscabat picei latex Galaesi;

sive inter violas, thymum, ligustrum,               60


serpyllum, casiam, crocum atque caltam,

narcissos hyaeinthinosque flores

spernit quam pretii petitor ampli

glaebam turifer advehit Sabaeus;

seu ficto potius specu quiescit               65

collis margine, qua nemus reflexum

nativam dare porticum laborans

non lucum arboribus facit, sed antrum.

quis pomaria prisca regis Indi

hic nunc comparet aureasque vites               70


electro viridante pampinatas,

cum Porus posuit crepante gaza

fulvo ex palmite vineam metalli

gemmarum fluitantibus racemis?

Hinc tu Cottion ibis atque Avito               75

nostro dicis 'ave '; dehinc 'valeto'.

debes obsequium viro perenne.

nam, dent hinc veniam mei propinqui,

non nobis prior est parens amico.

hinc te iam Fidulus, decus bonorum               80


et nec Tetradio satis secundus

morum dotibus aut tenore recti,

sancta suscipit hospitalitate.

exin tende gradum Tribusque Villis

Thaumastum expete, quemlibet duorum:               85

quorum iunior est mihi sodalis

et collega simul graduque frater;

quod si fors senior tibi invenitur,

hunc pronus prope patruum saluta.

hinc ad consulis ampla tecta Magni               90


Felicemque tuum veni, libelle;

et te bybliotheca qua paterna est,

qualis nec tetrici fuit Filagri,

admitti faciet Probus probatum;

hic saepe Eulaliae meae legeris,               95

cuius Cecropiae pares Minervae

mores et rigidi senes et ipse

quondam purpureus socer timebant.

Sed iam sufficit: ecce linque portum;

ne te pondere plus premam saburrae,               100

his in versibus ancoram levato.


Apollinaris Sidonius







http://www.thelatinlibrary.com/sidoniuscarmina.html
